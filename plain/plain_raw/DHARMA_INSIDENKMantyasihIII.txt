The Charter of Mantyasih III
Ed. by Wayan Jarrah Sastrawan and Arlo Griffiths
---

×naih mas su × vḍihan raṅga yu 1 rakryān anakvi dyah vraiyan vinaih mas su 2 kain blah 1, juru i ayam təas rua mira-mirah pu rayuṅ vanua i mira-mirah vatak ayam təas, maṅraṅkappi halaran pu dhanada vanua i paṇḍamuan śĭma ayam tərəb, juru makudur rua pataləsan pu vĭryya vanua i vaduṅ poh vatak paṅkur poh maṅraṅkappi vacaha pu danta vanua i katguhan vatak haməas kapua vinaih mas mā 4 vḍihan raṅga yu 1 sovaṅ-sovaṅ ǁ ayam təas lumaku manusuk pu vrayan vanua i paṇḍamuan sĭma vadihati, i makudur saṅ variṅin vanua i sumaṅka vatak kaluṅ varak i tiruan pavatruṅan vanua i kabikuan iṅ vḍi taḍah haji puṅgul, juruni vaduā rarai i pātapan pu kumla banua i sumaṅka vatak taṅkil sugih kapua vinaih mas mā 4 vḍihan raṅga yu 1 sovaṅ-sovaṅ, ǁ saṅ juru i patapan, mataṇḍa pu soma juruniṅ lampuran rakai pipil, juruni kalula saṅ nirmala, juruni maḍakat saṅ manobhava vinaih pirak dhă 1, kinabaihanira ǁ patih rikaṅ kāla kayumvuṅan rakai oṇḍo ramani kapur, sukun si gambhira ramani ḍuḍu air baraṅansi daha ramani surasti vahuta pətir si dravida ramani laghava paṇḍakyan si tajik ramani gilirana kapua vinaih mas mā 4 vḍihan raṅga yu 1 sovaṅ-sovaṅ, vahuta lampuran si sañjaya ramani pavaka, paṇḍakyan si taṇḍa ramani nara, kapua vinaih pirak, mă 8 vḍihan raṅga yu 1 sovaṅ-sovaṅ ǁ parujarni patih kayumvuṅan si harus ramani kuḍu, parujarni patih sukun si vatu ramani viryyan parujarniṅ air baraṅan si biśăla kapua vinaih pirak mā5 vḍihan raṅga yu 1 sovaṅsovaṅ ǁ kalima i pətir si pujut ramani nakula juru si jana ramani śuddha, juru i paṇḍakyan si mandon ramani sonde, samval si piṅul ramani mădhava kapua vinaih pirak mā 4 vḍihan raṅga yu 1 sovaṅ-sovaṅ ǁ rāma i tpi siriṅ rikaṅ kāla i muṇḍuan gusti si guvi ramani krami, i haji huma gusti si hivā, i tulaṅṅ air gusti si palarasan ramani bahu, i variṅin gusti si variṅin, ramani uṅən, i kayu asam gusti si vujil ramani gr̥k, i pragaluh gusti si mni ramani bhasita, samval ramani saḍa, i vunut vinkas pu mamvaṅ ramani dhanañjaya, i tiruan vinkas si lbur ramani sukikṣya, ri air hulu si kidut ramani karṇi, i sulaṅ kuniṅ vinkas si kuḍa ramani ḍivi, i laṅka tañjuṅ vinkas si sahiṅ ramani tamuy, i samalagi vinkas si tarā, i vuṅkal tajam vinkas si antara ramani jūvə, i hampran kalima si ina ramani bānā, i kaśugihan vinkas si hayu, i puhun vinkas si pavā ramani sumiṅkar, i prak tuha vinkas sī ṅayuh, ramani saṅkān, i vuatan vinkas si tirip ramani loka, i pamaṇḍyan vinkas si siga ramani vipula, i tpusan vinkas si aja ramani klyən, i turayun i sor vinkas si guta, i ruhur vinkas si vahi, i kalaṇḍiṅan vinkas si banua, i kḍu kalima si dharmī, ikā ta kabaih kapua vinaih pasək-pasək kayānurūpa, ikanaṅ vanua magəṅ vinaih pirak mā 2 vḍihan raṅga yu 1 sovaṅ, ikanaṅ vanua maḍmit vinaih pirak mā 2 sovaṅ-sovaṅ ǁ ǁ vidu si majaṅut, matapukan si barubuh, juru paḍahi si nañja, magaṇḍiṅ si kr̥ṣṇī rāvaṇa-hasta si mandal, kapua vinaih vḍihan hlai 1 pirak mā 8 sovaṅ-sovaṅ ǁ maṅla si kīrāta ramani bhasita, muaṅ si butər, mabuai sī busū ramani garagasih muaṅ si rubih kapua vinaih pirak mā 2 sovaṅ ǁ piṅsoraniṅ anugraha rikaṅ kāla patih mantyāsih saṅ kr̥ṣṇa ramanī ananta, muaṅ soaraniṅ rāma i mantyāsih kabaih pu kolā ramani dikhi pu puñjəṅ ramani bahad pu kārā ramani labdha, pu təṅrə̄ ramani bisis, pu kəcīh ramani snī, pu mandadi ramani vācitā pu bikray ramani baruṇa ǁ saprakārani saji saṅ makudur iṅ maṇḍala inmas pāmasanya su 2 mā 2 ku 3 ǁ i saṅmpuni mavaih pasək-pasək manaḍah saṅ vahuta hyaṅ kudur muaṅ vadvā rakryān saṅ pinakapaṅuraṅ muaṅ patih vahuta rāma i tpi siriṅ kabaih ǁ lvirniṅ tinaḍah haḍaṅan və:k kidaṅ, vḍus, ginavai samenaka, muaṅ saprakārani haraṅ-haraṅ ǁ i sampuniṅ manaḍah maṅḍiri saṅ makudur lumkas manapate mamatiṅṅakan hantriṇi manavurakan havu, manətək hayam i harapan vadva rakryān muaṅ patih vahuta rāma i tpi siriṅ । umuvah ya i ronnya ǁ nahan cihnanyan sampun mapagəh ikanaṅ vanua i mantyāsih muaṅ ikanaṅ vanua i kuniṅ kagunturan inanugrahākan rikanaṅ patih mantyāsih sĭma kapatihana, yāpuan hana umulah-ulah ya dlāhaniṅ dlāha pañcāmahāpātaka paṅguhanya, pāpani matī brăhmaṇa vihikan maṅaji 108 pāpaniṅ mamatī lamvukanyā 108 pāpani gurudrohaka, pāpaniṅ brŭṇaghna, maṅkana pāpa tmūnikanaṅṅ vaṅ umulah-ulah ikaiṅ sīma, mataṅ ya kayatnāntā soninikaiṅ prasasti yathānyat svasthā ǁ◯ǁ
