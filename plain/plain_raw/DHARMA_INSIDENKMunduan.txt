Munduan
Ed. by Eko Bastiawan, Arlo Griffiths and Wayan Jarrah Sastrawan
---

ǁ svasti śaka-varṣātīta 728 māgha-māsa navami śukla-pakṣa◯ ha◯ u◯ vr̥◯ vāra◯ tatkāla rakai patapān pu manuku◯ sumusuk ikanaṅ lmah i muṇḍuan muaṅ i haji huma◯ padmaknira i vaduānira saṅ patoran◯ buat-hajyanya makmitana vivi ramvai◯ ya makna p[**] luani kuramvit saṅ hyaṅ taṇḍa i patapān i dlāhaniṅ dlāha◯ ṅaranyan pakmitan vivi saṅ madmak◯ dadi ya magavai pomahan i vindu-vindunikanaṅ lmah◯ ya ta prastāvanyan i vala vindu ṅaranikana pomahanya◯ matəhər ya inanugrahān tan katamāna deniṅ er baraṅan◯ muaṅ saprakāraniṅ maṅilala saparānya madual mavli◯ ṅunivaih yan hana sukha-duhkhanya ityevamādi tan katamāna atah ya◯ nahan paṅanugraha rakai patapān pu manuku i vaduānira saṅ patoran muaṅ i sakvaihnikanaṅ umuṅgu rikanaṅ i vala vindu◯ yāpuan hana umulah-ulah ike paṅanugraha dlāhaniṅ dlāha pañca-mahā-pātaka paṅguhanya◯

patih i patapān rikanaṅ kāla◯ kayumvuṅan saṅ rupyan◯ mantyasih vaduā rakai patapān saṅ paliṇḍua◯ partaya saṅ pagəh kapua vinaih pasak-pasak pirak dhā 1 vḍihan yu 1 soaṅ-soaṅ lva paṇḍak er baraṅan pirak mā 8 vḍihan yu 1 soaṅ-soaṅ◯ vahuta ptir paṇḍakyan pirak dhā 1 vḍihan yu 1 soaṅ-soaṅ◯ pituṅtuṅnya 4 pirak mā 4 soaṅ-soaṅ◯ rāma i muṇḍuan si bunā◯ kalima si sruka◯ juru murəṅ si klat◯ sa[*]l si kulinā◯ ḍaṇḍa murəṅ sy andhani◯ kaṇḍaṅan lamvəs si tija◯ kalima i haji huma si sruva◯ juru si niṅ◯ parvuvus [***]◯ maṇḍər paraṅ si guṇī◯ ikana kabaih kapua vinaih pasək-pasək pirak vḍihan kāyānurŭpa◯ sumurat ikanaṅ tāmraprasasti citralekha rakai patapān saṅ minaṅa vinaih pirak mā 8 vḍihan yu 1ǁ@
