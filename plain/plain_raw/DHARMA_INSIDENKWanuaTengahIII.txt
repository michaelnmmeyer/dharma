Wanua Tengah III
Ed. by Eko Bastiawan and Arlo Griffiths
---

ǁ vuara sira rahyaṅta i hāra ṅarannira ari rahyaṅta ri mḍaṅ, sira ta magavai bihāra i pikatan tutuganniṅ taṇḍa,

iṅ śaka 668 aśuji-māsa pañcādaśi śukla, pa pa aṅ, aḍiri rakai panaṅkaran, sira ta umarpaṇākan ikanaṅ savah haji lān i vanua tṅah vatak pikatan rikanaṅ bihāra i pikatan, luānikanaṅ savah paṅavaitanya lambyan ⌈lor ḍpa sihvā 182 paṅavaitanya lambyan kidul ḍpa sihvā 162 paṅalornya lamvyan vaitan ḍpa sihvā 160 paṅidulnya lamvyan kuluan ḍpa sihvā 162 vinihnya tū 3

iṅ śaka 706 cetra-māsa daśami śukla, pa ka śa, vāra, aṅḍiri rake panaraban, tann inulah-ulah ikanaṅ savah lān i vanua tṅah an tama rikanaṅ bihāra i pikatan,

iṅ śaka 725 cetra-māsa śaṣṭi śukla, pa u śu, vāra, maṅḍiri rake varak dyah manara, sira ta umabak ikanaṅ sīma, pjah rake varak siraṅ lumāh iṅ kelāsa,

iṅ śaka 749 śravaṇa-māsa, caturdaśi kr̥ṣṇa, vā pa śu vāra, maṅḍiri dyah gula, tann uvah atah ikanaṅ sīma rikanaṅ bihāra i pikatan,

iṅ śaka 750 māgha-māsa dvitīya śukla, pa u ā, vāra, aḍiri rake garuṅ anak saṅ lumāh i tūk, sira ta umaluyakan ikanaṅ savah sīma irikanaṅ bīhāra i pikatan

svasti śaka-varṣātīta 751 mārggaśīra-māsa tithi caturdaśi śukla-pakṣa, vu va vr̥, vāra, tatkāla śrī mahārāja rakai garuṅ umaluyakan ikanaṅ savah haji lān i vanua tṅah sīmani bihāra i pikatan, ikana binabak śrī mahārāja saṅ lumāh iṅ kelāsa, patih tatkāla vka pu taṅgal, sirikan pu sūryya, pikatan pu pañculiṅ, mamava bīhāra saṅ vatu humalaṅ, vruh ḍaṅ ācāryya devendra, anuṅ umilu kinon śrī mahārāja, umaluyakna ikanaṅ savah iṅ vihāra i pikatan vahuta makudur i vka i sirikan i palar hyaṅ, i halaran, i vlahan, i jalinan, i paṅkur, i tavān, i tirip, i lampi, i vatu humalaṅ, i pikatan, i mamrati, i tilimpik, i tiruan, i maṅhuri, patih i pikatan saṅ vanua tṅah pu culiṅ, saṅ tuṅgal aṅin pu ra mvat, lekan pu glam, saṅ ra gunuṅ pu intap, saṅ samalagi pu talisū, ḍaṅ ācāryya paṅajyan i pikatan bhadracandra, patati vandāmi bhadrasūryya, vihārasvāmi saṅṅ āryya, pañcavāra punta mandana ǁ

#### i. anuṣṭubh

	candrendriya-gurau varṣe
	mārgga-māse tathaiva ca,
	caturthyāṅ śuklapakṣe ca,
	vurukuṅ-mitra-jīvake ǁ

#### ii. anuṣṭubh

	ācāryye candrābhadrākhye,
	bhadrasūryye ca partatau,
	ācāryye vihāra-pāle ca,
	mandane pañcavārake ǁ

#### iii. anuṣṭubh

	tathāpi paramācāryye,
	devendre vandya-vandite,
	dhyānādi-guṇa-sampūrṇe,
	subhage rāja-satkr̥te ǁ

#### iv. anuṣṭubh

	pura-maddhye culiṅ-saṅjñah,
	ra-mvat-tuṅgal-aṅin tathā,
	gəlam-saṅjñas tathā lekan,
	intap-saṅ-ra-gunuṅ punah ǁ

#### v. anuṣṭubh

	talisū samalāgiś ca,
	pañca ye pura-sattamāh,
	adeya-vacanāh sarvve,
	teṣu saṅyoga-gāmiṣu ǁ

#### vi. anuṣṭubh

	vka-mantrī tathā taṅgal,
	sirikan sūryya-saṅjñakah,
	kañcukī ca tathā khadgah,
	kudur ity abhidhīyate ǁ

#### vii. anuṣṭubh

	pikatan pañculiṅ-nāma,
	pāṣāṇa-humalaṅ tathā,
	vihāra-pālako vīrah,
	gənaṅ-nāma praśasyate ǁ

#### viii. anuṣṭubh

	palar-hyaṅ halaranś caiva,
	vəlahan dalinan tathā,
	paṅkur tavān tirip caiva,
	tilimpik lampi mamrati ǁ

#### ix. anuṣṭubh

	tiruvāś ca maṅūhūri,
	vahūta makudur tathā,
	sarvve ’pi bhānubhadrājñā
	-coditāh kṣetra-rakṣaṇe ǁ

#### x. anuṣṭubh

	pura-maddhye hi yat kṣetram,
	vihāre pakṣi-saṅjñake,
	panaṅkara-narendreṇa,
	pūrba-datattaṅ yathāvidhi,

#### xi. anuṣṭubh

	ādattaṅ varakendreṇa,
	manārākhyeṇa rāgiṇā,
	vihāra-nāyakā yasya,
	gāruṅ-ājñābhicoditāhǁ

nahan praśasti rake garuṅ ar uvahakan ikanaṅ savah sīma iṅ bihāra i pikatan, pjah rake garuṅ,

iṅ śaka 768 phālguṇa-māsa pratipāda kr̥ṣṇa, pa ka ā, vāra, maṅḍiri rake pikatan dyah salaḍū, sira kapiṇḍuaniṅ lumabvur ikanaṅ sīma, pjah rake pikatan,

iṅ śaka 777 jyeṣṭa-māsa pañcami kr̥ṣṇa, ha va śa, vāra, maṅḍiri rake kayu vaṅi dyah lokapāla, matəhər tan uvah ikanaṅ sĭma, pjah rake kayu vaṅi,

iṅ śaka 806 māgha-māsa caturdaśi kr̥ṣṇa, tuṅ po bu, vāra, maṅḍiri dyah tagvas, tan uvah atah ikanaṅ sīma rikanaṅ bihāra i pikatan, kādəh dyah tagvas riṅ kaḍatvan,

iṅ śaka 807 aśuji-māsa pañcami kr̥ṣṇa,-pakṣa, pa pa bu, vāra, maṅḍiri rake panumvaṅan dyah devendra, tan uvah atah ikanaṅ sīma, kādəh rake panumbaṅan iṅ kaḍatvan,

iṅ śaka 808 māgha-māsa, pañcami kr̥ṣṇa, vā po bu, vāra, maṅḍiri rake gurun baṅi dyah bhadra, miṅgat rake gurun baṅi, irikanaṅ samaṅkanātah phalguṇna-māsa, dvitīya kr̥ṣṇa,-pakṣa, anāyaka ikanaṅ rāt rikaṅ kāla,

iṅ śaka 816 mārggāśīra-māsa pañcami kr̥ṣṇa, tuṅ pa br̥, vāra, maṅḍiri rake vuṅkal humalaṅ dyah jbaṅ, tamolah atah ikanaṅ savah i vanua tṅah i śrī mahārāja, pinakakmitannira i lua, tan uvah rikanaṅ bihāra i pikatan, pjah rake vuṅkal humalaṅ,

iṅ śaka 820 jyeṣṭa-māsa tithi pratipāda kr̥ṣṇa, tu po bu, vāra, irikār pāṅḍiri śrī mahārāja rake vatu kura dyah balituṅ śrī ĭśvarakeśavotsavatuṅga rudramūrti, mahāmantrīnira rakryān i hino śrī dakṣottama bāhubajra pratipakṣakṣāya viṣṇumūrtti,

iṅ śaka 826 mārggasīra-māsa tithi dvitīya śukla-pakṣa, vu u so, vāra, irikān pisor ājñănira kumonakan saṅ hyaṅ dharmmābihāra i java kabaih svatantrā umāryya kaḍaṇḍān,

iṅ śaka 827 kărtika-māsa tithi caturdaśi śukla,-pakṣa, pa po aṅ, vāra, umuṅgah śrī mahārāja riṅ kaḍatvan saṅkā riṅ nyū gaḍiṅ, rikanaṅ kulam irikān pamatipī bhaṭāra svāmi mahulun i lekan i rakryān mahāmantrī i hino śrī dakṣottama-bāhubajra-pratipakṣakṣaya, kumonnakan ikanaṅ savah sīma saṅ hyaṅ bihāra i pikatan uvahakna, yathānyan mapagəha paluṅguh śrī mahārāja iṅ kaḍatvan,

iṅ śaka 830 aśuji-māsa padmanābha-devatā, tithi daśami śukla-pakṣa, tuṅ pa vr̥, vāra, karmmeśa-deva, vālava-karaṇa, uttarāṣāḍha-nakṣatra, viśva-deva, śukla-yoga, kārmuka-lagna, yama-deśa, irikā divasanikanaṅ savah sīma i pikatann inuvahakan i saṅ hyaṅ vihāra i pikatan,

anuṅ kinon śrī mahārāja muaṅ rakryān mahāmantrī umuvahakna ikanaṅ savah iṅ vihāra i pikatan rakryān limvayan dyah guṇam muaṅ ḍaṅ ācāryya iṅ tūk dhāneśvara umyāpārā kasusukananikanaṅ vuṅkal,

maṅasəakan ḍaṅ saṅgha i pikatan pagəh-pagəh i śrī mahārāja vḍihan pilih magə:ṅ yu 1 jaro yu 1 pirak dhā 8, kinonakan rakryān kabaih varahan an maṅkanā parṇnahanikanaṅ savah haji lān i vanua tṅah, rakryān i halu pu vīravikrama, rakryān sirikan pu variga samaravikrănta, vka pu kutak pu bhāsvara, tiruan saṅ śivāstra, halaran pu kivi, palar hyaṅ pu puñjaṅ, jalinan pu maṅusir, maṅhuri pu cakra, paṅkur pu rañjan, tapvān pu pañjaluan, tirip pu viṣṇu, saṅ parujar iṅ kabalān i hino kaṇḍamuhi pu tuṅṅgaṅ, citralekha vuṅkal varaṇi pu manəsər, parujar i halu pu visaga pu dămodara, i sirikan hujuṅ galuh pu ayuddhā, citralekha dharmmāsinta, i vka viridih pu ḍaṇu, citralekha halaṅ manuk ḍa punta vuru tuk, i tiruan sumuḍan ḍa punta bhāsura, parujar i halaran savi manuk pu dharmma, i palar hyaṅ rumakat pu baka, i jalinan ra varyyaṅ saṅ mudgalyāna, i maṅhuri ra rui, i paṅkur dədəlan, i tavān rāluk, i tirip paḍaṅ, kapua sira kabaih makobhaya ikanaṅ pasək-pasək kaharan maparaha i sira, kunaṅ samgat mamrata pūttara, samgat tilimpik pu sudar, inasəan pagə-pagəh vḍihan kalyāga yu 1 pirak dhā 4 sovaṅ, saṅ mamuat ujar iṅ kasiṅgahan turuhan saṅ panagar, citralekha kr̥p pu jayamatih, i tilimpik vka-vka pu babru, citralekha patilamman vineh pagə-pagəh vḍihan yu 1 pirak dhā 1 sovaṅ, parujar saṅ mānak iṅ kasiṅgahan i paṅkur piṅkaṅan, i tavān likuan, i tirip air bavu, vineh pagə-pagəh vḍihan ragi yu 1 pirak mā 8 sovaṅ, pihujuṅni parujar saṅ mānak i paṅkur lua, i tavān sukun, i tirip panavuṅan, vineh pagə-pagəh vḍihan yu 1 pirak mā 6 sovaṅ, vahuta haji iṅ kasiṅgahan, i mamrati prih pu godhara, i tilimpik jukut er pu jaṅga, vineh pagə-pagəh vḍihan yu 1 pirak dhā 1 sovaṅ, saṅ ra lua pu salaru vineh vḍihan yu 1 pirak dhā 2 baṇigrāma i lua maṅabaihi pirak dhā 3 saṅ kabayan i mamrāti maṅabehi pirak dhā 3 saṅ paṅuraṅ iṅ kapartayān rake vakah pu khaṭvāṅga, turuhan saṅ panagar, saṅ kasugihan pu prājña, prasan saṅ śikhā, malañjaṅ saṅ aghora, roṅguy pu kutur, lva iṅ kamaṇikan saṅ nīla muaṅ saṅ drampuas, ḍa punta garalek, ḍa punta anidhana, maṅabaihhi pirak dhā 5 sira ri ayam təas, lumaku manusuk, vineh pirak dhā 3 hop vḍihan, hop paṅaṅkat, sira i makudur lumaku manusuk vineh pirak dhā 3 hop vḍihan, hop paṅaṅkat, kabayan ri ayam təas 2 mira-mirah pu rayuṅ, halaran pu dhanada, vineh pagə-pagəh pirak dhā 1 mā 8 sovaṅ, kabayan i makudur 2 pataləsan pu vīryya, vavahan pu danta, vineh pagə-pagəh pirak dhā 1 mā 8 sovaṅ{ddandahook} ◯ {ddandahook}

piṅhe i pagar vsi si maṅaruh ramani sadhaṇa, piṅhai i pikatan asam pañjaṅ si syāmā ramani bikrāmī, muvah piṅhai i pikatan, vijy āṅin si kusuma ramani lābha, muvah piṅhai i pikatan guṇuṅ si mrih ramani astiti, muvah piṅhai i pikatan asam pañjaṅ, si balava, muvah piṅhai i pikatan lekan, si jalū ramani ka[**] piṅhai i tira siṅgaṅ si rasuk, muaṅ si dhavala ramani kesara, kapua vineh vḍihan rəṅga yu 1 mās mā 1 sovaṅ-sovaṅ, vanua tṅah prāṇa 3 si maṅhuri ramani kanaka, si ananta ramani kaṇṭara, muaṅ si liṅga ramani [.]ḍi[***]raṅ saṅ ra lampi, si balu ramani ləbā, kapua vinaih vḍihan rəṅga yu 1 mās mā 1 sovaṅ-sovaṅ, vahuta i pagar vsi si kaṇḍara ramani prasena, vahuta i pikatan kupaṅ, si tovoh ramani arā, vahuta i tira [****]ramani asih, kapua vineh vḍihan rəṅga yu 1 mās mā 1 sovaṅ-sovaṅ, piluṅgahnya, si mandyās ramani veda, vineh mās mā 1 muvah piṅhai i pikatan anuṅ lampuran si găyatrī muaṅ si vanua[******]n lampuran anak, kapua vinaih mās ku 2 sovaṅ-sovaṅ, rāma māgman i vanua tṅah gusti prāṇa 2 si sodai ramani basu, muaṅ si kusalā ramani ratha, vinkas prāṇa 2 si vaṅun ramani sarini, muaṅ si ḍakat ramani laṅgaṇa, kalima prāṇa 2 si govana ramani ujjhā, muaṅ si biṣātha ramani bailā, huler prāṇa 2 si kalula ramani prayanta, muaṅ si candra ramani gḍā, parujar prăṇa 2 si kətoh ramani muditā, muaṅ si pundut ramani laṇḍuṅ, kapua vinaih vḍihan rəṅga yu 1 mās mā 1 sovaṅ-sovaṅ, hulu kuvu si tañjuṅan ramani bacuṅ, muaṅ si lucchira, vineh mās ku 2 sovaṅ-sovaṅ, rāma maratā anuṅ kabayan si haḍa ramani bhara, muaṅ si glar ramani skar, si vuliranramani rathi, si aṅgira ramani bisuddhi, si ləvih ramani karəṅəan, si julay ramani sabda, si yukti ramani bhoga, si vaduā ramani sukhamī, si goḍog ramani suddhi:, si mahi ramani mahendrī, si varəg ramani paṇḍaṅ, si tuli ramani basī, kapua vinaih mas mā 1 sovaṅ-sovaṅ, rāma tpi siriṅ, i vijy āṅin si risi ramani basu, si piṅul ramani buntar, vinaih mas mā 1 sovaṅ-sovaṅ, gusti i tira i tumapal si bharaṇa ramani kiṭak, kalima si caṇṭuṅ ramanicarā, vinaih mas mā 2 sovaṅ-sovaṅ, tuha vərəh prăṇa 2 si kaṭal ramani gaṇḍal, muaṅ si bloṇḍo ramani budanta, vinaih mas mā 1 sovaṅ-sovaṅ, gusti i kuluva sy āṅsə:, vinkas si grihīta, vinkas i panuṅgalan si sojara,kalima si mara ramani atis, kapua vinaih vḍihan rəṅga yu 1 sovaṅ-sovaṅ, vinkas i layaṅ anak si baskara ramani devī, vinaih mas mā 1 kalima i hulu vanua si ruaṅ galuh ramani vaṅi, vinkas si vujil, kapua vinaih vḍihan rəṅga yu 1 mas mā 1 sovaṅ-sovaṅ, rāma maratā si kalula ramani yukti, vinaih mas mā 1 anuṅ maṅlivat rāma i samalagi punpunan bhaṭāra i pikatan vinkas si kali ramani nita, kalima si paṅalaman, gusti si kaca ramaniradhinī, marhyaṅ si sukha ramani basi, parujar si sutə ramani vidyā, variga si vaṅun vineh mas mā 1 kinabaihhanya, anuṅ mavay irikāṅ kāla si hriṅ ramani cakra, hulu vras si ama, ramani cele, anag vanua i lua i kabikvan vinaih vḍihan rəṅga yu 1 mas mā 1 arəggaṅ rikaṅ kāla si kesava ramani agam anag vanua i titih vatak pikatan vinaih vḍihan rəṅga hlai 1 mas ku 2 abr̥kuk si gḍil ramani mundil, anag vanua i varuk, vineh mas ku 2 avayaṅ irikaṅ kāla si kliṅ ramani sḍaṅ, anag vanua i vanua tṅah, vinaih vḍihan hlai 1 mas ku 2 atapukan si rasuk anag vanua i hinor vinaih mas ku 2 muvah tapukan prăṇa 2 vineh mas mā 1 kinālihanya, tarimvanya prăṇa 6 vinaih mas ku 1 sovaṅ-sovaṅǁ ◯ ǁ

maṅadiṣṭăṇa vuṅkal 2 ḍaṅ upādhyāya i vraṅ candradeva, muaṅ ḍaṅ ācāryya paṅajyan i sukun sudanta, kapua sira vineh pirak mā 6 sovaṅ-sovaṅ, maṅaji santi 2 ḍaṅ ācāryya i kavuṅ manek sudanta, muaṅ ḍaṅ ācāryya i tiḍa luaṅ bhadraśena, maṅajī bantan 2 ḍaṅ ācāryya i vraṅ ḍaṅ ācāryya tatha, muaṅ ḍaṅ ăcāryya i air hijo vetan padmaśena, kapua sira vineh pirak mā 6 sovaṅ-sovaṅ, ḍaṅ ācāryya paṅajyan i pikatan paṇḍara, vineh sira pirak mā 8 ḍaṅ ācāryya iṅ air hijo kuluan sudanta, vineh pirak mā 6 patati i pikatan ḍa punta devendra, patati iṅ air hijo vetan dhanendra, patati iṅ air hijo kuluan ḍa punta samahita, patati i guluṅ ḍa punta akṣa, kapua vineh pirak mā 2 sovaṅ-sovaṅ, ayam təas milu manusuk sīma si bilāsa ramani tatha, anag vanua i paṅsur, vatak ayam təas vineh vḍihan rəṅga yu 1 mas mā 6 makudur maṅuyup, si dayanna anag vanua i kahaṅatan, vatak hamməas, vineh vḍihan rəṅga yu 1 mas mā 2 makudur tan paṅuyup si jaṅgi ramani vulakan anag vanua i vaduṅ poh vatak paṅkur poh vinaih vḍihan rəṅga yu 1 mas mā 1 ǁ

yāpuan hana vuaṅ umulah-ulah ikeṅ savah sīma punya śrī mahārāja muaṅ rakryān mahāmantrī i bhaṭāra i pikatan bhaṭāra svāmi mahulun i lekan umupadr̥vā ya syūha avaknya bhraṣṭā pomah-umahnya anaknya vkanya umaṅguha saṅsāra savukaniṅṅ ue dumliṅ pjah ya dlāha pañca-mahāpātaka tmūnyūǁ
