Kamalagyan charter (959 Śaka)
Ed. by Eko Bastiawan and Arlo Griffiths
---

ǁ◯ǁ svasti śaka-varṣātīta 959 mārggaśīra-māsa, tithi pratipada śukla-pakṣa, pa, po, śu, vāra dukut, cāra bāyabyastha, jyeṣṭa-nakṣatra, śakrăgni-devatā, dhr̥ti-yoga, vava-karaṇa, irikā divaśany ājñā śrī mahārāja rakai halu śrī lokeśvara dharmmavaṅśa airlaṅgānantavikramottuṅgadeva, tinaḍah rakryān mahāmantrī i hino śrī saṅgrāmavijayaprasādottuṅgadevī, umiṅsor= i rakryān kanuruhan pu dharmmamūrtti narottama dānaśūra, i piṅsornyājñā śrī mahārāja kumonakan ikāṅ rāma jātaka i kamalagyan sapasuk thāni kabeh, thāni vatək paṅkaja, atagan kəlpu rambai, gave mā 1 masavah tampah 6 hinajyan mās su 6 mā 7 ku 4, len drabya-hajiniṅ gagā, kbvan pasərəhan, tka riṅ lvah, rəṇək, tpi-tpi, vulu-vulu prakāra kabeh, piṇḍa samudāya mā su 17 mā 12 ku 2 sā 2 ya tikā inaṇḍəh an patahila drabya haji mā su 2 aṅkan asuji-māsa i śrī mahārāja, magiliṅ-giliṅan tan pārik, tan papādapaṅləyə:, tan papagaḍuh, tan papilih mas, len drabya-hajiniṅ kalagyan saṇḍuṅan mā su 2 mā 10 milu inaṇḍəh matahila mā su 2 kakalaṅan madrabya-haji mā 1 ku 2 inaṇḍəh matahila drabya haji mā 1 atəhər tan knā riṅ pinta palaku, buñcaṅ haji, turun-turun sakupaṅ sātak, sukhaduhkha magə:ṅ maḍmit denikāṅ vargga hatur, vargga patih mvaṅ juruniṅ kalagyan raṇu riṅ dharmma, kevalānəmva drabya haji iṅ sīma ḍavuhan i kamalagyan riṅ tambak riṅ variṅin sapta juga parṇnahanya kālih,

sambandha, śrī mahārāja madaməl ḍavuhan riṅ variṅin sapta, lmahnikāṅ anak thāni ri kamalagyan, puṇyahetu tan svărtha, kahayvaknaniṅ thāni sapasuk hilir lasun paliñjvan, sijanatyəsan, pañjiṅ gantiṅ, tālan, daśapaṅkah, paṅkaja, tka riṅ sīma parasīma, kalaṅ, kalagyan, thāni jumput, vihāra śāla, kamŭlan, parhyaṅan, para patapān, makamukhyabhuktyan saṅ hyaṅ dharmma riṅ īśānabhavana maṅaran i surapura, samaṅkana kvehnikāṅ thāni kavāhan kaḍəḍətan cariknya denikāṅ kāntən tmahan baṅavān amgat ri variṅin sapta, dumadyakan unānikāṅ drabya haji mvaṅ hilaṅnikāṅ carik kabeh, āpan durlabha kavnaṅan i katambakanikāṅ baṅavan amgat de para sāmya makabehan, tan pisan piṇḍva tinambak para sāmya, ndātan kavnaṅ juga parṇnahnya, samaṅkana ta śrī mahārāja lumkas umatagaknikāṅ tanayan thāni sakalrān deni kīrti pratāpa śrī mahārāja, inatag kapva paṅrabdha mabuñcaṅhajya maḍavuhana, sampun ta siddha kadamlanikāṅ ḍavuhan de śrī mahārāja, subaddhāpagəh huvus pəpət hilīnikāṅ bañu, ikāṅ baṅavan amatlū hilīnyāṅalor, kapva ta sukhamanahnikāṅ maparahu samaṅhulu maṅalap bhāṇḍa ri hujuṅ galuh tka rikāṅ para puhavaṅ para baṇyāga saṅkāriṅ dvīpāntara, sama ñcantən ri hujuṅ galuh, ikaṅ anak thāni sakavāhan kaḍəḍətan savahnya, atyanta sarvvasukhani manahnya makāntaṅ kasavaha muvah savahnya kabeh an pinunyan tinambak hilīnikāṅ baṅavān amgat riṅ variṅin sapta de śrī mahārāja, mataṅyan ḍavuhan śrī mahārāja parṇnahnikāṅ tambak riṅ variṅin sapta, samaṅkana ta śrī mahārāja haṅanaṅan ri tan tguhanikāṅ ḍavuhan deni kvehnikāṅ vvaṅ mahyūn maṅləbura yaśa, ri sḍaṅanyan tan tiṅgīn rakṣān parṇnahnya umahana, mataṅyanikā anak thāni i kamalagyan tka ri kalagyanya katuduh momaha i samīpanikāṅ ḍavuhan riṅ variṅin sapta, an sīma ḍavuhan śrī mahārāja parṇnahanya, umivyə: ikāṅ pamananāsakahayvakna saṅ hyaṅ ḍavuhan, atəhər paṅaṇḍəh drabya haji mā su 10 ikāṅ i kamalagyan, tahilaknanya i śrī mahārāja aṅkan asujimāsa, kapaṅgiha riṅ tambak riṅ variṅin sapta, ikaṅ kalagyan saṇḍuṅan milu inaṇḍəh matahila drabya haji mā su 2 kapaṅgiha riṅ tambak denikāṅ varggahatur aṅkan asujimāsa, kakalaṅan maṅaṇḍəh mā 1 kapaṅgiha riṅ tambak denikāṅ vargga patih, pirak salumari ri deśanya patahilanya tan piritən, dalānyan lmahnya ḍinavuhan śrī mahārāja, dumadyakan kr̥tāniṅ rāt, mvaṅ punarjīvani bhuktyan saṅ hyaṅ sarvvadharmma, sīma parasīma, kalaṅ kalagyan thāni jumput, vihāra, śāla, kamŭlān, parhyaṅan, para patapān kabeh, makatəvəka paṅḍiri śrī mahārāja makaḍatvan i kahuripan, an sira sākṣāt sumiram ikīṅ rāt kabeh riṅ anurāgāmr̥ta, mahudanakan kīrtti, umaṅun sakaparipūrṇnākna saṅ hyaṅ sarvvadharmma, ri paməpəgni kayovanāniran sinīvi ri yavadvīpamaṇḍala, hetuniran paṅlrākan dharmma kuśalamūla, tirutirūniṅ rāt kabeh, kapva magavaya yaśa, āpan maṅkana pinakasvabhāvanikaṅ sira ratu cakravartti, umaṅun pamaṅgihanikāṅ rāt hita pratidina, paṅliṅgānanikāṅ sabhuvana ri tan svărtha kevala śrī mahārāja, yāvat kavaṅunaniṅ yaśa donanya, an kapva kinalimbaṅ juga denira, sahana saṅ hyaṅ sarvvadharmma kabeh, maṅkana kāraṇanikāṅ i kamalagyan an sinīma de śrī mahārāja, vineh makmitana praśāsti muṅgveṅ titik vuṅkal, mvaṅ katmvani drabya hajini kalaṅ kalagyan iṅ sḍəṅ maḍavuhan i kamalagyan riṅ tambak riṅ variṅin sapta denikāṅ vargga hatur mvaṅ vargga patih, mapaṅgihāpagəha kaliliranani vkavetnya hlam tka ri dlāhaniṅ dlāha, an sīma ḍavuhan śrī mahārāja parṇahnya, ....... nayakapratyaya tka riṅ piṅhai vahuta rā … kamalagyan tka ri ka …
