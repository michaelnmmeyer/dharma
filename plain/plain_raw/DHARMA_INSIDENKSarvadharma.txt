Sarvadharma
Ed. by Eko Bastiawan and Arlo Griffiths
---

ǁ svasti śrī śaka-varṣātīta, i śaka, 1191, kărttika-māsa tithi, pañcamĭ śūkla-pakṣa, vā, ka, vr̥, vāra, laṅkir, uttarāṣāḍhana-kṣatra, viśva-devatā, gaṇḍa-yoga, vairājya-muhūrtta, baruṇa-parvveśa, valava-karaṇa, vr̥cchikarāśi, irika divaśany ājñā śrī sakala-jagat-nătheśa, nārasiṅhamūrtty-anindita-parākrama, aśeṣa-rājānya-cūḍāmaṇiṇārpita-caraṇāravinda, śoka-santapita-sujana-hr̥dayāmbujāvavodhana-svabhāva śrī kr̥tanagara nāmăbhiṣeka, tinaḍah de rakryan mahāmantri katriṇi, rakryan mantri hino, rakryan mantri sirikan, rakryan mantri halu, umiṅsor i para taṇḍa rakryan ri pakirakiran makabehan rakryan apatih makasikasir kbo arəmaṅ, rakryan dmuṅ van ḍaṅ ācāryya śivanātha, mapañji tanutama, i piṅsorny ăjñā śrīmahārāja, ku-§mapañji vipakṣa, rakryan kanuruhan mapañjy anurida, makādi saṅ mantrī vāgmima{squigglevertical}ya, paramanĭtijña, nūṣāntaramadhuranāthānukŭlakāraṇa, mapasəṅgahan saṅ rāmapati, tan kavuntat saṅ pamgət i tirvan ḍaṅ ācāryya dharmmadeva, saṅ pamgat iṅ kaṇḍamuhi, ḍaṅ ācāryya smaradahana, saṅ pamgət i maṅhuri ḍaṅ ācāryya smaradeva, saṅ pamgət iṅ jamba ḍaṅ ācāryya śivanātha, saṅ pamgət iṅ pañjaṅ jĭva ḍaṅ ācāryyăgraja, mpuṅku dharmmădhyakṣa riṅ kaśevan ḍaṅ ācāryya śivanātha, mapañji tanutama, i piṅsorny ăjñā śrīmahārāja, ku{squigglevertical} monakən saṅ hyaṅ dharmma riṅ bhagañjiṅ, riṅ kapuluṅan, riṅ laukeśvara, tkeṅ viṣaya punpunan saṅ hyaṅ dharmma, paryyaṅan, kalaṅ, kalagyan, dharmma jumput, ityevamādi, padamla{squigglevertical}kna saṅ hyaṅ rājapraśāsti macihna kr̥tanagara, kapaṅkva deni viṣaya punpunan saṅ hyaṅ sa{squigglevertical}rvvadharmma, magəhakna paṅrakṣa śrīmahārāja, ri kasvatantran saṅ hyaṅ sarvvadharmma, sambandha, mpuṅku dharmmădhyakṣan mapañji tanutama, dinulur deni viṣaya punpunan saṅ hyaṅ sarvvadharmma, sapi{squigglevertical}nasukniṅ bhūmi jaṅgala pañjalu, pinakasopănanyan marək i saṅ rāmapati, mintonakən bvat deniṅ thāni bala, pinratisāra tumūtaknaṅ byət ḍaṅhaniṅ thāni bala sovaṅ-⌈sovaṅ, byət hajyan lakvalakvan adoh aparək amijilakən padadar, pamḍihan, pagagarəm, mareṅ juru, buyut, kabayan, aveh patumbak tamvi, paṅhulu bañu, pacələbu, ṅūni-{squigglevertical}ṅūni pamūjāṅkən tahun, paḍacaṅan, ya tikānmahakən trāsanya, an tinitih byət{squigglevertical}deniṅ thāni bala, pinisakitan tan kinavruhan hĭnanya, nimittanyan apuluṅ rahy api{squigglevertical}ṇḍīdbhūta sakavat bhūmi jaṅgala paṅjalu, marək ri saṅ rāmapati, mvaṅ ri rakryan apatih, makasopăna mpuṅku dharmmădhyakṣa mapañji tanutama, saṅ rāmapati pva satatadharmmacintana, tan luptan kuminkin i karakṣāniṅ sarvvadharmma, pitovi pvan hana turunyānugraha bhaṭāra jaya śrī viṣṇuvarddhana irikaṅ sarvvadharmman sapiha sakeṅ thāni bala, ṅūnikāla saṅ apañji patipati dharmmādhikāraṇa, nimittanyan enak ta kaniścayan iku pinintonakən saṅ apañji tanutama ri saṅ rāmapati, kăraṇa saṅ rāmapati, dinulur de rakryan apatih, sacchāya mvaṅ saṅ apañji ta{squigglevertical}nutama, marək ri śrīmahārāja, riṅ viṣaya punpunan saṅ hyaṅ sarvvadharmma, mratisubadakna panapih bha{squigglevertical}ṭāra jaya śrī viṣṇuvarddhana, riṅ viṣaya punpunan saṅ hyaṅ sarvvadharmma sakeṅ thāni bala, makadona kasvatantran saṅ hyaṅ sarvvadharmma, maṅdadyakna sthiratarani paliṅgih śrīmahārāja riṅ ratnasiṅhā{squigglevertical}sana, pinakekacchātraniṅ sayavadvĭpa, pinakottuṅgadeva saṅ samantaprabhu riṅ bhūmi{squigglevertical} jaṅgala paṅjalu, maṅkana rasani hatur saṅ rāmapati, vinurivuri deni haturakryan apatih, pinirəsəpakən deni saṅ apañji tanutama, śrīmahārāja pva prabhu devāṅśa, dharmmamūrttyavatāra, inahakən bhaṭāra paramakāraṇa, sumapvana kaləṅkaniṅ bhūvana, munarjīvakna sarvvadharmma, maluyaknaṅ jagaddhita, makavyakti gati saṅ prabhu, an smrətyādivihitaśīlānucāra, pitovi pvan kakavaśa deni haturniṅ paḍa vāgmimaya, sarisaryy aṅhaturakən heyopadeya, kāraṇa śrīmahārāja, an vavaṅ maṅanumoda ri hatur saṅ rāmapati, dinulur de rakryan apatih, sacchāya mvaṅ saṅ apañji tanutama, ann ikaṅ viṣaya punpunan saṅ hyaṅ sa rvvadharmmā, sapiha sakeṅ thāni bala, maryy anūtakna byət ḍaṅhaniṅ thāni bala, byət hajyan agə̄ṅ aḍmit, lakvalakvan adoh aparə turunturun sagəm sarakut sakeṅ thāni{squigglevertical} bala, maryy amijilakna padadar, pamḍihan, pagagarəm, mareṅ juru, buyut, kabayan, maryy aveha papiṇḍa paṅti, patikl aṅgas, paṅhulu bañu, mareṅ thāni balanya sovaṅsovaṅ, kunəṅ yan panuku bañu ikaṅ thāni bala paṅaśrayanya, tumūtātukva saṅ anutsāra{squigglevertical}ni savahnya ikaṅ kalagyan, tan pamijilakna panulis, kunəṅṅ ikaṅ tan pgata vijilaknanya mareṅ thāni bala, pamŭjā juga, vyaktyanyan tan pgata pamaraśrayanya riṅ thāni bala{squigglevertical} yapvan hana kaharəp saṅ prabhu rikaṅ viṣaya punpunan saṅ hyaṅ sarvvadharmma, byət hajyanan, lakvalakvan, pinta palaku salviranya kevala katəmva ri mpuṅku dharmmădhyakṣa juga, tan kahava{squigglevertical}ta sakeṅ thāni bala, kunəṅ kolahulaha saṅ hyaṅ rājapraśāsti, an pinūjā denikaṅ viṣaya punpunan saṅ hyaṅ sarvvadharmma, amaguta pajə̄ṅ kuniṅ, acuriṅṅa rahinavṅi, ndan hayva tekaṅ viṣaya punpunan saṅ hyaṅ sarvvadharmmāṅhiras vatək, aṅivva rare, abañvabañva, apupaka, avaraṅvaraṅa, ri kălani kapūjān saṅ hyaṅ rājapraśāsti, muvah kavnaṅa knanikaṅ viṣaya punpunan saṅ hyaṅ sarvvadharmma, kalaṅ kalagyan, paryyaṅan, mvaṅ dharmma jumput, ri kālanyan pamūjā ri saṅ hyaṅ prasāda kabhaktyanya sovaṅ-sovaṅ, vnaṅajnva halaṅ, asumpi[ṅ] tuñjuṅ sinivak, muvah anugraha śrīmahārāja, amaluyakən kasvatantran saṅ hyaṅ sarvvadharmma, tan kaknana tekaṅ viṣaya punpunan saṅ hyaṅ sarvvadharmma, riṅ pamḍaṅ, taṅhiran, pakudur paṅhuraṅ, pakris, pasrah, aṅaṅgva valī, tuvuh vatu, hurip anak, kəmbaṅṅ i pə̄ṅ, tutuñjuṅ, kəpəl saṅ ratu, tuṅgakniṅ varyyaṅ, navagraha, nagapuspa, vnaṅanusuna salə̄, aguntiṅe ruhur bale, vnaṅañjamaha kavula, amupuha kavulenakvakən, amupuhaṅrahana, iṅ irus, iṅ irir, iṅ parud, amaṅana salvirniṅ rājamaṅśa, kadyaṅgāniṅ baḍavaṅ, vḍus guntiṅ, karuṅ pulih, pjah anirara, asu tugəl, ananəma kamale rumbambat i- ṅ umah, ananəma kəmbaṅ kunəṅ ri harəpan, ananəma galuguh, adr̥vyapatətəṅahan, aṅaṅgva gaḍiṅ, ikaṅ juru kula, maṅkana rasany anugraha śrīkr̥tanagara, ri viṣaya punpunan saṅ hyaṅ sarvvadharmma sakavat bhūmi jaṅgala paṅjalu, ri vruhanikaṅ sakalajana ryy atiśayani kadharmmaparāyaṇan śrīmahārāja, an pinakekacchātraniṅ sayavadvīpa, maluyakən paṅekĭ{squigglevertical}kr̥tā bhūmi jaṅgala paṅjalu, mataṅyan dadi ta saṅ hyaṅ rājapraśāsti, malavə̄lavə̄ kr̥tanagara, magəhakən kasvatantran saṅ hyaṅ sarvvadharmma, sampun umuṅgviṅ ripta, hinləpan pĭtavastra, pinaṅkvakən irikaṅ viṣaya dharmmasamudāya, ri sanmukha para taṇḍa rakryan makabehan, maṅhaturiakna{squigglevertical} kaṅ viṣaya dharmma, sādhana, kā, 1, sū, 5, ri śrīmahārāja, pamuspanyan sampun kr̥tānu{squigglevertical}graha, kunəṅ ri sḍəṅanyan hanaṅruddhāmuṅkilmuṅkila ri rasa saṅ hyaṅ rājapraśāsti, salviranya{squigglevertical} yadyan caturvarṇna, brăhmaṇa, kṣatrīya, vaiśya, śudra, atha ca, caturăśrami, brahmācāri,{squigglevertical} gr̥hastha, vanaprastha, bhikṣuka, makādi saṅ prabhu mantry anăgata, mvaṅ piṅhay ākurug anak thāni, yāvat umulahulahi rasa saṅ hyaṅ rājapraśāsti, tan atguh karakṣan i kasvatantran saṅ hyaṅ sarvvadharmma{squigglevertical} tasmāt kabyət karmmaknanya, sakulagotranyāmuktya phalaniṅ pātaka, mahāpātaka, atipātaka, phalanyan maṅulahakən hanyăyapravr̥tti, kavulatan de saṅ hyaṅ trayodaśasākṣī ǁ a{squigglevertical}dityacandrāv ānilau nalaś cā, dyoh bhūmir apau hr̥dayaṅ’ yamāś ca, ahaś ca rātriś ca tathāś ca sandhyā, dharmmaś ca janāti naraya vr̥ttaṅ’ ǁ maṅkana pva ǁ yo rājānugrahaṅ hatvā, ⌈mauhăt mŭrkho naro hi sah, parāparakulais sarvvaih, roravaṅ yantu sarvvadā ǁ yăvat bhūtanikah sr̥ṣṭvā, tāvad janmī punar yyadī, kṣudrajantuśariraṇi, prāpnuyāc ca naro dhama ǁ yadi syān mānuṣibhūtah, klivah kuṣṭaś ca bāmaṇah, andho matto hy apasmāro, kubjāh paṅguh kunis tathā ǁ nahan ta tmahanyan dadi vvaṅ ri huvusnyan tuməmpuh riṅ mahārorava ǁ āstu, astu, astu ǁ om̐ namaśivāya ǁ ◯ ǁ ◯◯
