Terep I
Ed. by Eko Bastiawan and Arlo Griffiths
---

ǁ,, ◯ ,,ǁsvasti śakavarṣātīta, 954, kărttikamāsa, tithi pañcadaśi śuklapakṣa, vā, u, śa, vāra tolu, bharaṇīnakṣatra, siddhayoga, valavakāraṇa, prajāpatidevatā, agneyamaṇḍala, mr̥cchikarāśi lagna śvetamuhŭrtta, 

irika divaśanyājñā śrī mahārāja rake halu śrī lokeśvara dharmmavaṅśa airlaṅgānantavikramottuṅgadeva, miṅsor i rakryān kanuruhan mpu dharmmamūrtti narottama dānaśūra, kumonakan ikaṅ patapān ri tr̥p lmah kambaṅ śrī thāni vatək paṅkaja, padamlan saṅ hyaṅ ājñā haji praśāsti tinaṇḍa garuḍamuka,

sambandha rake paṅkaja dyah tumamboṅ mapañji tumaṅgala, sirănambah i pāduka śrī mahārāja, majar an hana patapan aṅaran i tr̥p, paraniran palaradan, ri kăla śrī mahārāja katalayah, saṅke vvatan mās mara i patakan hana ta sira bhaṭārī arccharūpa, kapaṅgih irikaṅ patapān i tr̥p, ṅkāna ta rakva rake paṅkaja dyah tumamboṅ, maprārthana ri jayaśa śrī mahārāja riṅ samara, sampun pva pratisubaddha paluṅguh śrī mahārāja riṅ ratnasiṅhāsana, mvaṅ sampun karahatan musuhnira riṅ samara, tke balasāhayanya, ika ta nimitta rake paṅkaja dyah tumamboṅ, sumambah pāduka śrī mahārāja tumuhvakna pratijñānira ri bhaṭārī ri tr̥p, ri svatantranikaṅ patapan i tr̥p sthāna bhaṭārī, svabhāva śrī mahārāja pva tan aṅgā tan paṅanugrahana irikaṅ sanimittani pag=hani keśvaryyanira, sakavvaṅanikaṅ vvaṅ, kimuta pva rake paṅkaja dyah tumamboṅ, săkṣāt anuja śrī mahārāja, kāraṇanirān ubhaya ri panambah dyah tumamboṅ, ri svatantranikaṅ patapān sthāna bhaṭāri, tke lvahnya, kubvannya, savahnya, saprakăra, atəhər maṅanugrahakən vasthā halu i dyah tumamboṅ, mataṅnyan halu rake paṅkaja dyah tumamboṅ, 

tuhun uṅgvaniṅ savah bhaṭārī, lorniṅ patapān mvaṅ vetanniṅ patapān, tampah 1, samudaya, hana ta savah pamūjā rake halu dyah tumamboṅ i bhaṭārī tampah 1, ṅaranya rī vuntalan, mvaṅ kubvan papucaṅan kidulniṅ havan aṅavetan iṅ babad hāmpu mataṅnyan āpiṇḍa tampah 2, savah bhaṭārī ya tika pūjākna ri bhatāri aṅkən vaṅi vehən sopācara salvirniṅ kapūjan saṅ prabhu āpān pinratiṣṭa ibv akalihan āṅgə:h bhaṭārī de śrī mahārāja, mvaṅ rake halu dyah tumamboṅ, mataṅnyan tan pāṅipikipika tekaṅ kəmbaṅ śrī ri
