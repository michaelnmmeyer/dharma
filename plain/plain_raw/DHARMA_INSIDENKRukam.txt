Charter of Rukam
Ed. by Wayan Jarrah Sastrawan and Arlo Griffiths
---

ǁsvasti śaka-varṣātīta 829 kārttika-māsa tithi daśami śukla-pakṣa, ma, pa, so, vāra, śatabhiṣa-nakṣatra baruṇa-devata vr̥ddhi-yoga, tatkāla ajña śrī mahārāja rake vatu kura dyah balituṅ śrī dharmmodaya mahā-śambhu miṅsor i mahā-mantrī śrī dakṣottama-bāhubajra-pratipakṣakṣaya kumonnakan ikanaṅ vanua i rukam vanua i jro saṅkā yan hilaṅ deniṅ guntur sīmān rakryān sañjīvana nini haji maṅasīa i dharmmanira i limvuṅ muaṅ pagava yana kamulān paṅguhhanya pirak dhā 5 pilih mas mā 5 marā iṅ parhyaṅan i limvuṅ buñcaṅ-hajyanya umīvia ikanaṅ kamalun samahala ya sarabhāra iriya riṅ samahala kabaih parṇnahhanya tan katamāna deni saprakārani maṅilala dr̥bya haji kriṅ paḍam maṅrumbe paranakan tapa haji air haji maṅhuri tuha dagaṅ manimpiki limus galuh ra taji paṅaruhan kataṅgaran pinilai mapaḍahi maṅiduṅ hulun haji ityevamādi saprakāraniṅ maṅilala kabaih tan deyan tumamā iriya bhaṭāra i parhyaṅan i limvuṅ atah pramāṇā iriya sovārani sukha-dukhanya kabaih maṅasəakan ri sa pasak-pasak sabyavasthāniṅ manusuk śīma i rakryān mapatih i hino śrī dakṣottama-bāhubajra-pratipakṣakṣaya vḍihan gañjar pātra yu 1 mas pagəh su 1 mā 4 rakryānn i halu pu vīravikrama rakryānn i sirikan pu variga pu samaravikrānta rakryānn i vka pu kutak kapua inaṅsəan pasak vḍihan kalyāga yu 1 mas su 1 sovaṅ-sovaṅ samgat tiruan pu asaṅā saṅ śivāstra inaṅsəan pasak-pasak vḍihan pinilay yu 1 mas su 1 rake halaran pu kiviṅ palar hyaṅ3 pu puñjaṅ dalinan saṅ sukha paṅgil maṅhuri pu cakra paṅkur pu śivadhyāna hañaṅan pu sūryya tirip pu kr̥ṣṇa vadihati pu ḍapit makudur pu samvr̥da kapua inasəan pasak-pasak vḍihan yu 1 mas mā 8 sovaṅ-sovaṅ paminaṅ saṅ hyaṅ kudur vḍi han yu 1 mas mā 4 saṅ juru i vadihati 2 mira-mirah pu rayuṅ anak banua i mira-mirah vatak vadihati maṅraṅkapi saṅ halaran pu dhanada anak banua i paṇḍamuan sīma vadihati juru i makudur 2 taṅkil sugih pu manīke anak banua i mantyāsih vatak makudur maṅraṅkappi saṅ maṇḍyāṅin anak banua i kahaṅattan vatak haməas kapua vinaih pasak-pasak vḍihan yu 1 mas mā 4 sovaṅ-sovaṅ saṅ juru iṅ paṅujaran kabaih parujar i hino saṅ kaṇḍamuhi saṅ brahmīśāna anak banua i gunuṅṅan vatak taṅkilan citralekha vatu varaṇi pu manisar anak banua i tamaliṅgaṅ vatak sirikan parujar i halu saṅ viṣaga pu dāmodara anak banua i paṇḍavuttan vatak tiru raṇu parujar i sirikan hujuṅ galuh pu ayuddha anak banua i turuvanban vatak tiru raṇu citralekha saṅ dharmmasinta saṅ rabuah anak banua i pās vatak pās parujar i vka saṅ vidih pu ḍaṇu anak banua i skar tāl vatak layu vataṅ citralekha saṅ halaṅ manuk pu govinda anak banua i vanua tṅah vatak vuru siki parujar i tiruan saṅ sumuḍan ḍa punta katimamaṅ anak banua i vuṅkuḍu vatak kilipan kapua vinaih pasak-pasak vḍihan yu 1 mas mā 4 sovaṅ-sovaṅ parujar i halaran saṅ ra vanu pu vatu anak banua i hinapit vatak vka parujar i dalinan saṅ varyya pu lakṣaṇa anak banua i vuatan vatak dalinan parujar i palar hyaṅ saṅ tumapal pu baka anak banua i tuṅgu manoṅan parujar i maṅhuri saṅ ranuī pu gupura anak banua i hihapit vatak vka parujar i paṅkur saṅ dadalan pu samodaya anak banua i siṅhapura vatak mamrati parujar i hañaṅan saṅ rāluk pu turuy anak banua i ra lua vatak vuru sisiki parujar i tirip saṅ ra paḍaṅ pu rāghū anak banua iy ugihan vatak dalinan kapua vinaih pasak-pasak vḍihan yu 1 mas mā 2 iṅ sovaṅ-sovaṅ pihujuṅ saṅ mānak i paṅkur lua si raṅhal anak banua i ra lua vatak vuru siki i hañaṅan muṅgi si masusū anak banua i muṅgi sīma i tirip panavuṅan si laṅkā anak banua i vatu antan vatak vatu antan kapua vinaih pasak-pasak vḍihan yu 1 mas mā 1 iṅ sovaṅ-sovaṅ saṅ lumaku manusuk i vadihati pu gutay anak banua i mira-mirah vatak vadihati i makudur saṅ relam pu phālguṇa anak banua i hopra vatak pikatan vinaih vḍihan yu 2 mas mā 8 sovaṅ hop paṅaṅkat panuṅsuṅ rāma tpi siriṅ i patapān vatak kḍu kalima si dava ramani devara muaṅ parujarnya si hyun ramani mupu vinaih pasak-pasak vḍihan yu 1 pirak mā 4 sovaṅ i pamigaran vatak patapān kalima si gahata ramani simpih muaṅ gusti si śivaṅgīta ramani satyaka vinaih pasak-pasak vḍihan yu 1 pirak ma 4 sovaṅ-sovaṅ i mantyāsih vatak patapān kalima si puñjaṅ ramani bahad muaṅ gusti si karā ramani labdha vinaih pasak-pasak vḍihan yu 1 pirak mā 4 sovaṅ i vūn galuh vatak sikhalān kalima si pəgiṅ ramani havaṅ muaṅ marhyaṅ si gaḍagan ramani katvan vinaih pasak-pasak vḍihan yu 1 pirak mā 4 sovaṅ i vunut vatak patapān kalima si vaṅun ramani panimuan muaṅ vinkas si mamvaṅ ramani dhanañjaya vinaih pasak-pasak vḍihan yu 1 pirak mā 4 sovaṅ i vuat gunuṅ vatak patapān si gandhara kaki udara si raka ramani seti vinaih yu 1 pirak mā 4 vuṅkal anak si vada ramani kisala muaṅ gusti si kətəṅ ramani suddhī vinaih vḍihan yu 1 pirak mā 4 sovaṅ tuha paḍahi si kaca ramani kara vinaih vḍihan yu 1 pirak mā 4 makmit pomahan haji i kḍu si devara ramani satya vinaih vḍihan hlai 1 pirak mā 4 rāma kabayan i rukam si ṭarə ramani binuh anakbinya si kuruh si haritā ramani maṅgala anakbinya si kīlyan si jvalə ramani savit anakbinya si aṅginī si naṅgal ramani muṅgu anakbinya si inaṅ si pr̥m ramani patmī anakbinya si buyu si buyu ramani gavitā anakbinya si sundah si jimū ramani bisitrī anakbinya si dhinū si suddhīra ramani suddhama si [*]vu ramani biniśrī anakbinya si nalī si ṅala ramani bikramī anakbīnya si suddhī si tənnā ramani citra si keṇḍoṅ ramani citta anakbinya si laṅkū si vahana ramani jalī sy aṅga ramani gayahita anakbinya si kaṭī saṅ kutis ramani kaṇṭara anakbinya si payanī si bheda anakbinya si ḍayā si laṇḍun ramani soma anakbinya sudī si mahī ramani pāṇḍava si gəñjuṅ ramani dhavala anakbinya si gemṭī si kaṭuṅ ramani priyādī kapua vinaih pasak-pasak vḍihan yu 1 mas mā 1 iṅ sovaṅ-sovaṅ sajiniṅ manusuk sīma vḍihan saṅ hyaṅ brahmā yu 1 mas mā 1 vḍihan saṅ hyaṅ kulumpaṅ yu 4 mas mā 4 tamvakur mesi bras 4 vsi ikat 4 vsi-vsi prakāra, vaduṅ rimvas patuk-patug lukai tampilan liṅgis 4 tatah laṇḍuk vakyul kris gulumi kurmbhagi pamajha kampit dom tamrā prakāra dāṅ tarai palivtan padyussan papañjuttan saragi pagaṅannan saragi inuman pāmassanya mas su 2 mā 1 ku 1 vḍus 1 taṇḍas 1 kumol 1 bras paja 1 vsi ikat 10 pras linimaran 2 skul dinyun 5 hayam 4 hantrīṇi 4 pasilih galuh muaṅ pañcopacāra i sampunnikāṅ saji kabaih saṅsipta humaḍaṅ masamoha saṅ vahuta hyaṅ kudur muaṅ rovaṅ rakryān mapatih saṅ paṅuraṅ muaṅ vahuta patih muaṅ rāma tpi siriṅ muaṅ rāmanta reṇanta saṅ sinusuk kabaih grāma viku kapua vinaih manaḍahha irikāṅ paglaran lvirniṅ tinaḍah skul paripūrṇna timan matumpuk-tumpuk haraṅ-haraṅ ḍeṅ kakap kaḍivas ikan ḍuri ḍeṅ hañaṅ kavan-kavan rumahan layar-layar hala-hala huraṅ dlag inariṅ muaṅ hantrīṇi gtam maṅkanaṅ gaṅan haḍaṅan sapi və̄k sukan dinadyakan kla-kla samenaka hana amvil-amvil atah atah kasya-kasyan saṅa-saṅān ḍalamman hinaryyasan ginaṅannan rumva-rumvah kulub-kulubvan ḍuḍutan tetis maṅkanaṅ ininum tvak siddhū ciñca i sampunniṅ manaḍah mapaṅalih majnu makamvaṅ irikanaṅ sampun tabəh nəm iṅ rahina umaṅkat sira kabaih maluṅguh riṅ lmah makuliliṅan iṅ natar humarappakan saṅ hyaṅ vuṅkal sīma muaṅ kulumpaṅ i sorniṅ vitāna luməkas saṅ makudur mamaṅ-maṅ manumpah manapatai manətək hayam amantiṅakan hantrini iṅ vatu sima maṅirirakan havu i harappan vadvā rakryān mapatih muaṅ rāma sinusuk muaṅ rāma tpi siriṅ kabaih ikana līṅnira īndah bhaṭāra i baprakeśvara brahmā viṣṇu mahādeva candrāditya kṣiti jala pavana hutāśana yajamāna ākāśa kālamr̥tyu gaṇabhūta sahananta sandhyādvaya ahorātra yama baruṇa kuvera bāsava yakṣa rākṣasa piśāca gaṇabhūta rāma devata pretāsura gandharvva graha kinnara vidyādhara devaputra nandīśvara mahākāla nāgarājā vināyaka sakvaih ta devata prasiddha maṅrakṣa kaḍatvan śrī mahārāja i bhūmi java kita umasuk i hatiniṅṅvaṅ kabaih tan kavnaṅ tinahannan kyan hanā pua anyāyā umulah-ulahha ikiṅ sīma ṅunivaih an ləbura ya ḍuḍuk hatinya sbittakan vtaṅnya udullakan pahuṅnya vijilakan dalammanya tampyal i viraṅan uvahi i tṅannan yan para ya riṅ alas patukanniṅ ulā paṅannanniṅ moṅ puliraknaniṅ devamanyuh yan para ya riṅ tgal alapanniṅ glap spalanniṅ rākṣasa saṅhampanniṅ vuīl sipamuan īndah ta kamuṅ hyaṅ kuśika gargga metrī kurupya pātāñjala suvuk lor kidul kulvan vaitan buaṅṅakan iṅṅ ākāśā yanaṅṅ vaṅ umulah-ulah ikeṅ sīma rakryān sañjīvana deyantā matī ya sampal salamvittakann i hyaṅ kabaih tibākan iṅ mahāsamudra kəlamakan iṅ ḍavuhan alapp ya jalam er saṅhapp ya vuhaya aṅkānan matya yanaṅṅ vaṅ anyāyā umulah-ulah ikeṅ sīma upadravā iṅ devata tātan tmu aṅsāma bhraṣṭā liputtanniṅ dəra muliha riṅ naraka tibā iṅ mahārorava yanaṅṅ uvaṅ laṅghanā iṅ ājña haji i sampun yan maṅkana manamvah ikanaṅ patih vahuta muaṅ rāma tpi siriṅ muaṅ rāma sinusuk laki-laki vadvan kabaih i saṅ hyaṅ vatu sīma muaṅ kulumpaṅ umuvah sira kabaih i ronnira sampun muvah sira maṅigal mabata-bata kapua mahyun nāhan cihnanyan sampun mapagəh suddha parisuddha ikanaṅ vanua i rukam sinusuk de rakryān sañjīvana nini haji maṅasəa i dharmma nira i limvuṅ muaṅ mamahayua ikanaṅ kamulān i rukam kinon rakryān humarappa ikanaṅ susukan juruniṅ kanayakān i sañjīvana ḍapuntamvrī anak banua i kənər vatak kənər samgat matəṅər daṅ ācaryya uttamāṅga anak banua i mataram iṅ parhyaṅan haji ǁ
