Adulengen
Ed. by Eko Bastiawan and Arlo Griffiths
---

ǁ, ◯, ǁ svasti śakavarṣātīta, 945, asujimāsa, tithi navamī śuklapakṣa, pa, po, vr̥, vāra kuniṅan, vśvaradevatā, dhr̥tiyoga, kolavakaraṇa, bāyabyāstha, irika divaśanyājñā śrī mahārāja rakai halu śrī lokeśvara dharmmavaṅśa airlaṅgānantavikramotuṅgadeva, tinaḍah de rakryan mahāmantrī hino śrī saṅgrāmavijayadharmmaprasādottuṅgadevī, umiṅsor i taṇḍa rakryan riṅ pakirakirān makabehan, kumonakənn irikaṅ sama sānak dyah kakīṅ aduləṅən, sambandha, ikaṅ sama sānak dyah kakīṅ aduləṅən, tan kapālaṅalaṅ suṣṭubhakti i pāduka śrī mahārāja, lot kahudanan, kapyayān, an paṅekānta i pāduka śrī mahārāja, makacihnan ikaṅ sama sānak dyah kakīṅ aduləṅən sākṣăt varttamăṇa, pinakahastapāda de pāduka śrī mahārāja, sārisāri tan pangahaṅelāvan panas tis an sumiddhākən sapaṅutus pāduka śrī mahārāja samaṅkana gə:ṅniṅ kasuṣṭubhaktinikaṅ sama sānak dyah kakīṅ aduləṅən ya tikānuvuhakən citta paramakăruṇyā ri manah pāduka śrī mahārāja, mataṅnyan inanugrahakən tekaṅ kakurugan sumlat irikaṅ thānī sijanatyəsan salamban vetan, tambəhani sīma sama sānak dyah kakīṅ aduləṅən, samaṅkana rasanyānugraha pāduka śrī mahārāja, i sama sānak dyah kakīṅ aduləṅən, muvah turunyānugraha pāduka śrī mahārāja, i samasānak dyah kakīṅ aduləṅən, ri hananiṅ asambyāvahara, ṅuniveh ikaṅ carik huma salviranya, 

[5 lost lines] [5 lost lines] siṅgah, pabr̥ṣi, vidu maṅiduṅ, tan tama ta ya ri sama sānak dyah kakīṅ aduləṅən kevala sama sānak dyah kaki pramāṇa irika kabeh, maṅkana tekaṅ sukhaduhkha, kadyāṅganiṅ mayaṅ tan pavvah valū rumambat iṅ natar, vipati vaṅke kabunan rāh kasavur iṅ natar, kaḍal mati riṅ havan, sāhasa, vākcapala, hastacapala, duhilatən, hidū kasirat, mamijilakən vuryyaniṅ kikir, mamuk , mamumpaṅ, ludan, tūtan, haṅśa pratyaṅśa, ḍəṇḍa kuḍəṇḍa, maṇḍihalādi saprakāra kabeh, ya tika sama sānak dyah kakīṅ aduləṅən pramāṇa i sadravya hajinya kabeh, samaṅkana turu{squigglevertical}nyānugraha pāduka śrī mahārāja, i sama sānak dyah kakīṅ aduləṅən, muvah anugraha pāduka śrī mahārāja, i sama sānak dyah kaki yan paṅhivva rare vnaṅăvida năgarāśī, anapihana sakavnaṅ, muvah vnaṅăpasilih lələmbut, vnaṅ mavalya tuvuh vatu, hurip ānak, tuṅgakniṅ varyyaṅ, tutuñjuṅ, pahavvahavvan, macivapatra, masantya, muvah vnaṅ ariṅriṅa banantən, paluṅan sinahaban banantən, vnaṅăsuragā banantən, tan jamūs, ajnva halaṅ, asumpiṅa tuñjuṅ sinivak, vnaṅ anusuna palaṅka binubut, bale inantun, varuga tinuvuṅ, palavaṅan tinutub, muvah vnaṅ ama{squigglevertical}ṅana salvirniṅ rājamăṅśa, baḍavaṅ, vḍus guntiṅ, asu tugəl, karuṅ pulih, karuṅ matīṅ gantuṅan, vnaṅ āhuluna pujut, bhoṇḍan, añjamaha rare kavula, amupuha kavula, vnaṅ uṅśirən iṅ strī laraṅan vvaṅ i jro, ulun-ulun miṅgat tuhun tan ulihanya maṅiṅgatakən mvaṅ tan pakastry anya, vnaṅ uṅśirən iṅ maliṅ tləs, aṅlūputaknāmuk, vnaṅ amuḍug tugəl, ləmbvanusapigvanya, năga saleṅ, tikus atut buvuṅan, aṅuyuhi kikis, vnaṅ uṅśirən iṅ ahutaṅ raṅaṅ katmu tatalən sahutaṅnya puhakana, mā 1 riṅ sū 1, aṅkən tahun, muvah vnaṅ katmvananiṅ sapi gave tbusən iṅ pirak, ku 2, de saṅ madr̥vya, vnaṅ amgata vatis yan kahayvaknaniṅ cārik donanya, samaṅkana turunyānugraha pāduka śrī mahārāja, katmu kaliliranani vka vet sama sānak dyah kakīṅ aduləṅən, mne hləm tka ri dlāhaniṅ dlāha, maṅkana rasanyānugraha pāduka śrī mahārāja, i samasānak dyah kaki, muvah anugraha śrī mahārāja, ri tatkālani kapūjān saṅ hyaṅ rājapraśāsti, vnaṅ amaguta pajə:ṅ piṅul, vnaṅ aṅūṅkūṅa curiṅ rahina vṅi, avavara səmpal, ndatan paṅirasa ta dyah kaki vatək yān maṅkana, muvah maṅhanakna savuṅ, juḍi, nita, pariparihan, sapkən ta lavasanya, samaṅkana tiṅkahni kapūjān saṅ hyaṅ rājapraśāsti, muvah anugraha śrī mahārāja, ikaṅ kakurugan sumlat irikaṅ thāni pañjiṅ sijanatvasan, lamban vetan, i karah, lirih, 9, i gsaṅ, jə:ṅ 6, i camuṇḍa, lirih, 9, i vano tṅah, mā 4, samaṅkana kveh ikaṅ kakurugan inanugrahakən de śrī mahārāja, i sama sānak dyah kakīṅaduləṅən ,, ǁ ,, ǁ
