Palepangan
Ed. by Arlo Griffiths
---

ǁ ◯ ǁ svasti śaka-varṣātīta 828 punah-śravaṇa-māsa, tithi aṣṭami kr̥ṣṇa-pakṣa, ha, va, śu, vāra, irikā divasa rāmanta i paləpaṅan makabehan, inanugrahān vineh makmitana prasasti de rakryān mapatih i hino pu dakṣottama bāhubajra-pratipakṣakṣaya,

samvandhanya saṅkā i tan patūtnikanaṅ rāma lavan saṅ năyaka bhagavanta jyotiṣa, ikana savahnya sinaṅguh lamvit 2 kinon ta ya modhāra, pirak dhā 6 i satampah-satampah, kunaṅ saṅkā ri hə:tnya tan vnaṅ modhāra samaṅkana, ya ta mataṅṅ yan panamvah rāmanta i rakryān mapatih,

kinonakan savahnya ukuran iṅ tampah haji, sinaṅguh tampah haji, sātus ḍpa sihvā pañjaṅnya, səṅkə:nya tluṅ puluh ḍpa sihvā, kinon maṅukura vadvā rakryān i hino saṅ brahmā muaṅ rovaṅ samgat priṅ saṅ kañcur mijilakan ya lamvit 1 tampah 7 blah 1 ikana samaṅkana ya ta kinon modhāra, pirak dhā 6 i satampah-satampah,

jari rāmanta matahil pirak dhā 6 i satampah-satampah, piṇḍa pirak patahil rāmanta rikanaṅ savah lamvit 1 tampah 7 blah 1 pirak kā 5 dhā 5 len saṅkā ri pilih mas muaṅ kaṭik prāṇa, 8 mara i bhaṭāra prāṇa 4 i saṅ năyaka prāṇa 4 piṇḍa savahni kaṭik lamvit 1 tampah 1 suku 1 kinabehanya, savah rāmanta lamvit 1 blah 1 katuhalasan tampah 2 kapkanan tampah 1 nāhan pratyekani savah rāmanta sampunyan inukur i tampah haji, len sumaṅkā rika hana ta savah bhaṭāra kmitan rāmanta lamvit 1 dmakni pūja, mūla lamvit 1 tan inukur ikā āpan hĭnanyan svabhāvanya, muaṅ lañjān pirak dhā 14 patukan pirak dhā 4ǁ panurat pirak mā 4ǁ umijil ri māgha vinava saṅ umikul vali bhaṭāra, pavḍus pirak mā 8 umijil ri sasāṅan, nāhan anugraha rakryān mapatih i rāmanta i paləpaṅan sapasug banua,

tatra sākṣī samgat priṅ ḍapunta udāra anak vanua i srāṅan pumpunanni bihāra iṅ pahai, amasaṅakan i rakryān mapatih dyah vano anak vanua i syutan vatək tiru raṇu, tuha kalaṅ rikaṅ kāla pu baruṇa, pu palinī, tuha banua pu kmir, pu gamana, pu gambir, gusti pu karṇa, pu aruṇa, pu vāri, guru pu tarañjal, parujar pu pradhāna, maṅraṅkpi pu kuḍut, vinkas pu sādha, tuha banua i lampahan pu gammar, variga pu bur, huler pu bay, nāhan kvaihnira maṅagam kon, kumayatnākan ujar rakryān mapatih i hino, likhitapātra citralekha samgat priṅ
