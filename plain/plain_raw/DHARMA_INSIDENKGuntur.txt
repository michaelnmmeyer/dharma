Guntur
Ed. by Arlo Griffiths
---

ǁ svasti śaka-varṣātīta 829 śravaṇa-māsa, tithi dvādaśi śukla‚ ma, po‚ bu‚ vāra, tatkālani pu tabvəl anag vanua iṅ guntur punpunaniṅ vihāre garuṅ pinariccheda guṇa-doṣanira de samaggat pinapan pu gavul muaṅ saṅ anakabvi pu gallam vanua i pulu vatu,

samvandhanikaṅ guṇa-doṣa, hana saṅ dharma ṅaranya bapani maṅhampig saṅkā ri vurakuṅ ya ta tumagih pu tabvəl tinagihakanya mas su 1 ndātan hutaṅ pu tabvəl ya hutaṅ saṅ anakabvi, makaṅaran si campa‚ vuaṅ sānak saṅ dharma, pajjah pua si campa‚ tinagih ta pu tabvəl de saṅ dharma, ndātan hanānakni pu tabvəl muaṅ si campa‚ ṅuniveh yar vruha rikaṅ hutaṅ, ya ta mataṅyan tka ri samaggat pinapan, ndātan tka saṅ dharma rikaṅ pasamayān ya mataṅyan inalahakan ta ya de samaggat pinapan, lavan tan hana parṇnahniṅ hutaṅ maṅkana tumibā riṅ laki-laki yatan paṅavruhnikaṅ laki-laki, ṅuniveh yan tan hana anak samvandha,

tatra sākṣī rovaṅ rakryān aputu, pu rakak vuaṅ i taṅkil, rovaṅ rakryān haməas pu kirat vuaṅ i timvun vsi‚ pu saṅgama vuaṅ i guntur‚ muaṅ guru vaju anakabvi samaggat pinapan atuha‚ nāhan kvehniṅ sākṣī byaktinyan sampun śuddha-pariśuddha ikaṅ guṇa-doṣa, likhita-pātra dyah raṅgal vuaṅ i varasigaǁ

kunaṅ sugyan tamān paṅujara ya muvah dlāhaniṅ dlāha ya donikeṅ jayapātraǁ ǁ ǁ
