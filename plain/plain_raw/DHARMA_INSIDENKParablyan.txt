Parablyan (between 1177 and 1208 Śaka)
Ed. by Eko Bastiawan and Arlo Griffiths
---

maṅhuri, ḍaṅ ācāryya smaradeva, i piṅsorny ājñā śrī mahārāja, kumonakən saṅ pamgə:t iṅ parablyan, ḍaṅ hyaṅ mādhava, padamlakna saṅ hyaṅ rājapraśāsti macihna kr̥tanagara, umuṅgve salah sikiniṅ upala, tămra, ripta, kapaṅkva de saṅ pamgə:t i parablyan,

sambandha, gati saṅ pamgə:t iṅ parablyan, mahābrāhmaṇa, yajurvveda-pāraga, mandhyandina-śākhā, śaṅkadhara, sākṣāt pinakātmarakṣa ⌈de śrī mahārāja, makavyakti gati saṅ pamgət iṅ parablyan tan pantara gumavayakən pūjā-japa-homānibākə:n ăhuti ri saṅ hyaṅ śīvāgni, mrārthanākən jaya-dīrghăyur-ărogya śrī mahārāja, makasādhana kaprayoganiṅ prakriyopadeśa-parijñānādi riṅ ahorātra, maṅdadyakən sthiratarani palingih śrī mahārāja riṅ ratna-maṇi-maya-siṅhāsana, an siniviniṅ sayavadvīpa manuluyi nūṣāntara madhura, śīrṇna paravaśa sahanani śatru-śakti tan hana vnaṅ də:mə:lə: vīryya-pratāpa śrī mahārāja, kapva prāptasādara humaraś caraṇadvaya śrī mahārāja, makanimitta pagə:hni maṅrakṣa sa pamgə:t iṅ parablyan riṅ ādhyātmika kāraṇanyan enak palāmpahakan śrī mahārāja dharmmasādhana samyak-paripālanādi, sari-saryy aveh dāna kanakarajatavastradi ri para dvija mvaṅ ri saṅ caturăśrami, an maṅkana kadivyaniṅ parakṣa saṅ pamgə:t iṅ parablyan ri kaprabhun śrī mahārāja, svabhāvaniṅ prabhu devāṅśa pvagə:ṅ rəṇa riṅ amihutaṅi suka, mahābhārān aveh kaiśvaryyan riṅ aveh inakāmbək, ṅuni-ṅuni ri saṅ paṇḍita mahābrāhmaṇāmrārthanākən kadigvijayan mvaṅ kadīrghayūṣan, pitovi pvan suka ri kavaṅunaniṅ dharmma, āpan prabhu smr̥ty-ādi-vihita-śīlānvita, kāraṇa śrī mahārāja maṅhanākən bhūmīdāna mapakna ri saṅ pamgə:t i parablyan, amarəṅi subhadivaśa, sinaṅkalpakən saha-hastodaka, kasākṣyan de para dvija samudāya, hana ta vānva riṅ bhānarasi ṅaranya, thāni bala vatək bavaṅ vuṅkal, gave, mā 3, madravya-haji, sū 12, ya teka kasrah i saṅ pamgə:t iṅ parablyan, sapasuk thāni, tkeṅ kalaṅ kalagyan, mapakna bhūmidānekaṅ sinaṅkalpakən ṅūni, susukən dharmma
