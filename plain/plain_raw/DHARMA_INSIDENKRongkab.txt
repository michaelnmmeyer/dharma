Charter of Rongkab
Ed. by Wayan Jarrah Sastrawan and Arlo Griffiths
---

ǁsvasti śaka-varṣătĭta 823 kărtika-măsa, tithi daśamĭ sukla-pakṣa vā, pa ă văra śatabhiśa-nakṣatra bāruna-daivatā harṣaṇa-yūga, tatkālanikanaṅ rāma i roṅkab vinaih mamuputta kaṭik prăṇa 1 de saṅ pamaggat umaṅgit pu parvvatta, saṅkā ri nāśani vanvanya maṅasəakan ikanaṅ rāma pasak-pasak i saṅ pamaggat pirak kā 10 juruni kanayakān saṅ tamvalaṅ anak vanva i kukap vatak pagar vsi, ataṇḍa pu pavī, juruniṅ lampuran pu dhānada kapva anak vanva i turai, vatak turai, juruniṅ vadvā rarai pu gaṇḍaura anak vanva i sḍəh vatak taṅkillan juruniṅ kalula pu arka anak vanva varyyaṅ vatak rampakan, juruniṅ maṅrakat saṅ ra papah anak vanva i tərənəh vatak taṅkil, amasaṅakan pu maṇḍu anak vanva i ra havu vatak sirikan inaṅsəan pasak-pasak pirak dhā 5 kinabaihannira vahutta i rikanaṅ kāla mukur saṅ bataṅṅan piṅhai kaḍu saṅ pataṅṅahhan, kapva inaṅsəan pasak-pasak pirak dhāraṇa 10 i sovaṅ-sovaṅ rāma māgman irikanaṅ kāla kalaṅ si maṅgal muaṅ si kya gusti si diśa vinəkas si haṅū parujar si liṇḍuan muaṅ si bicit rāma maratā si təvak si julu hulu vras si visuva nāhan kvaihnikanaṅ rāma māgman sinrahan prasaṣṭi de saṅ pamaggat umaṅgit pu parbata anuṅ ḍumatəṅakan samvahnikanaṅ rāma i roṅkab saṅ talla gusti i suli, sīma vadihati săkṣī saṅ pamaggat vadihati pu ḍapit anak vanva i paṅḍamuan vatak vadihati inasəan pasak-pasak pirak dhāraṇa 4 tuhān mirah-mirah pu rayuṅ sanak i mirah-mirah vatak vadihati maṅraṅkappi saṅ halaran pu dhānada anak vanva i paṇḍamuan vatak vadihati kapva inaṅsəan pasak-pasak pirak dhā 2 i sovaṅ-sovaṅ vahutta hyaṅ tumut maguṇadoṣa saṅ siṅgah vvah pu rahula, anak vanva i mirah-mirah vatak vadihati muaṅ saṅ habūn anak vanva i turayun vatak sigaran kapva inasəan pasak-pasak pirak mā 7 i sovaṅ-sovaṅ karamān saṅ hadyan vahutta hyaṅ makabaihhan pirak dhā 1 kinabaihhannira likhitta-patra pu ravi ◯◯◯
