The Charter of Mantyasih I
Ed. by Wayan Jarrah Sastrawan and Arlo Griffiths
---

ǁthaǁ svasti śaka-varṣātīta 829 caitra-māsa, tithi ekādaśĭ kr̥ṣṇa-pakṣa, tu, u, śa, vāra, pūrvvabhadravāda-nakṣatra, ajapāda-devatā, indra-yoga, tatkāla ājña śrī mahārāja rakai vatu kura dyah balituṅ śrī dharmmodaya mahāśambhu, umiṅsor i rakarayān mapatih i hino, halu, sirikan, vka, halaran, tiruan, palar hyaṅ, maṅhūri, vadihati, makudur, kumonakann ikanaṅ vanua i mantyāsih vinihni savahnya satū, muaṅ alasnya i muṇḍuan, i kayu pañjaṅ, muaṅ pomahan iṅ kuniṅ vanua kagunturan pasavahanya ri vunut kvaihni vinihnya satū hamat 18 hop savah kanayakān, muaṅ alasnya i susuṇḍara, i vukir sumviṅ, kapua vatak patapān, sinusuk sīmā kapatihana, paknānya pagantya-gantyananikanaṅ patih mantyāsih sānak lavasanya tluṅ tahun sovaṅ, kvaihnikanaṅ patih sapuṇḍuh pu kr̥ṣṇa ramani ananta, pu kolā ramani dikhī, pu puñjəṅ ramani udal, pu karā ramani labdha, pu sudraka ramani kayut piṇḍa prāṇa 5 samaṅkana kvaihnikanaṅ patih inanugrahān muaṅ kinon ta ya matūta sānak ǁ samvandhanyan inanugrahān saṅkā yan makvaih buat thaji inivə:nya i śrī mahārāja, kālani varaṅan haji, lain saṅke kapūjān bhaṭāra i malaṅkuśeśvara, iṅ pūteśvara, i kutusan, i śilābhedeśvara, i tuleśvara, iṅ prativarṣa, muaṅ saṅkā yan antarālika katakutan ikanaṅ vanua iṅ kuniṅ, sinărabhārān ta ikanaṅ patih rumakṣā ikanaṅ havān, nahan mataṅ yan inanugrahākann ikanaṅ vanua kālih irikanaṅ patih ǁ kunaṅ parṇnahhanya tan katamāna de saṅ paṅkur tavān tirip, muaṅ saprakāraniṅ maṅilala drabya haji, kriṅ, paḍam apuy, tapa haji, air haji, rataji, makalaṅkaṅ, maṅrumvai, manimpiki, maṅhūri, limus galuh, samval paranakan, kḍi, vidu, maṅiduṅ, hulun haji, mamrasi, ityaivamādi tan hana deyan tumamā iriya, kunaṅ yan vuara sukha-duhkhanya ikanaṅ patih mantyāsih atah pramāṇā iriya ǁ maṅasə:ākann ikanaṅ patih pasək-pasək i taṇḍa rakarayān savyavasthāniṅ manusuk sīmā, yathānyan mapagəha dlāhaniṅ dlāha rakryān mapatih i hino mahāmantrī śrī dakṣottama bāhubajra pratipakṣakṣaya, inaṅsə:an mas su 1 mā 4 vḍihan gañjar pātra sisi yu 1 rakryān halu pu vīravikrama, rakryān sirikan pu variga samaravikrānta, vka pu kutak bhāsvara, samgat tiruan pu śivāstra, samgat momah-umah mamrata pu uttara, kapua inaṅsə:an mas su 1 vḍihan kalyāga yu 1 sovaṅ-sovaṅ ǁ halaran pu kiviṅ, palar hyaṅ pu puñjəṅ, dalinan pu maṅusə:, maṅhūri pu cakra, vadihati pu ḍapit, makudur pu samvr̥da, kapua inaṅsə:an mas mā 8 vḍihan raṅga yu 1 sovaṅ-sovaṅ ǁ rakryān mavanua dyah taləs vinaih mas su 5 vḍihan raṅga yu 1 rakryān anakvi dyah vraiyan vinaih mas su 2 kain blah 1 ǁ juru i ayam təas rua mirah-mirah pu rayuṅ vanua i mirah-mirah vatak ayam təas, maṅraṅkapi halaran pu dhanada vanua i paṇḍamuan sīma ayam təas ǁ juru i makudur rua pataləsan pu vīryya vanua i vaduṅ poh vatak paṅkur poh, maṅraṅkapi vavaha pu jayanta vanua i kataṅguhan vatək haməas kapua vinaih mas mā 4 vḍihan raṅga yu 1 sovaṅ-sovaṅ ǁ ayam təas lumaku manusuk pu vraiyan vanua i paṇḍamuan sīma vadihati, i makudur saṅ variṅin vanua i sumaṅka vatak kaluṅ barak, i tiruan saṅ patūṅan vanua iṅ kabikuan iṅ vḍi taḍah haji puṅgul, juruniṅ vadvā rarai i patapān pu kr̥ṣṇa vanua i sumaṅka vatak taṅkil sugih kapua vinaih mas mā 4 vḍihan raṅga yu 1 sovaṅ-sovaṅ ǁ saṅ juru i patapān mataṇḍa pu soma, juruniṅ lampuran rakai pipil, juruniṅ kalula saṅ nirmala, juruniṅ maṅrakat saṅ manobhava, vinaih pirak dhā 1, kabaihananira ǁ patih kayumvuṅan irikaṅ kāla rake oṇḍo ramani kapur, sukun saṅ gambhĭra ramani ḍuḍu, air baraṅan si daha ramani surasti, vahuta ptir si draviḍa ramani lăghava, paṇḍakyan si tajak ramani giliran kapua vinaih mas mā 4 vḍihan raṅga yu 1 sovaṅ-sovaṅ ǁ vahuta lampuran si sañjaya ramani păvaka, paṇḍakyan si taṇḍa ramani narā, kapua vinaih pirak mā 8 vḍihan raṅga yu 1 sovaṅ-sovaṅ ǁ parujarniṅ patih kayumvuṅan si harus ramani kudu, sukun si vatu ramani vīryyan, air baraṅan si viśăla, kapua vinaih pirak mā 5 vḍihan raṅga yu 1 sovaṅ-sovaṅ, kalima iṅ ptir si vujuk ramani nakula, juru si jana ramani śuddha, i paṇḍakyan si mandon ramani sonde, samval si piṅul ramani mădhava, kapua vinaih pirak mā 4 vḍihan raṅga yu 1 sovaṅ-sovaṅ ǁ rāma i tpi siriṅ irikāṅ kāla, i muṇḍuān gusti si guvi ramani krami, i haji huma gusti si hivā ǁ i tulaṅ air gusti si palarasān ramani bāhu ǁ i variṅin gusti si variṅin ramani uṅən ǁ i kayu hasam gusti si vujil ramani gr̥k ǁ i pragaluh gusti si mni ramani bhasita samval ǁ i vunut vinkas saṅ mamva ramani dhanañjaya ǁ i tiruan vinkas si lvar ramani sutiṣṇa ǁ ri air hulu si kidut ramani karṇnī ǁ i sulaṅ kuniṅ vinkas si kudha ramani dhidhi ǁ i laṅka tañjuṅ vinkas si sahiṅ ramani tamui ǁ i samalagi si tarā ǁ i vuṅkal tajam vinkas si antara ramani jutə ǁ i hampran kalima si ina ramani bānā ǁ i kasugihan vinkas si hayu ǁ i puhunan vinkas si pavā ramani sumiṅkar ǁ i prak tuha vinkas si maṅayuh ramani saṅkān ǁ i vaatan vinkas si tirip ramani loka ǁ i turayun i sor vinkas si guta, i ruhur si vahī ǁ i kalaṇḍiṅan vinkas si banua ǁ i kḍu kalima si dharmma ǁ i pamaṇḍyan vinkas si siga ramani vipula ǁ i tpusan vinkas si aja ramani klyān ǁ ikā ta kabaih kapua vinaih pasək-pasək pirak mā 3 vḍihan raṅga yu 1 sovaṅ-sovaṅ ǁ vidu si majaṅut, matapukan si barubuh, juru paḍahi si nañja, magaṇḍiṅ si kr̥ṣṇī, rāvaṇa-hasta si mandal kapua vinaih pirak mā 2 vḍihan hlai 1 sovaṅ-sovaṅ ǁ maṅla si kirāta ramani bhāṣitā, muaṅ si butir, mavuai si busū ramani garagasī, muaṅ si rubih kapua vinaih pirak mā 2 sovaṅ-sovaṅ ǁ saprakārani saji saṅ makudur iṅ maṇḍala inmas piṇḍa pāmasanya su 2 mā 2 ku 3 i sampunniṅ mavaih pasək-pasək manaḍah saṅ vahuta hyaṅ kudur, muaṅ vadvā rakryān saṅ pinakapaṅuraṅ, muaṅ patih vahuta rāma i tpi siriṅ kabaih ǁ lvirniṅ tinaḍah haḍaṅan, və:k, kidaṅ, vḍus, ginavay samenaka, muaṅ saprakāraniṅ haraṅ-haraṅ ḍeṅ hasin, ḍeṅ hañaṅ, ḍeṅ taruṅ, muaṅ huraṅ hala-hala hantrīṇi ǁ i sampunniṅ manaḍah maṅḍiri saṅ makudur lumkas manapate, mamantiṅakan hantrīni, manavurakan havu, manətək hayam, i harəpan vadvā rakryān muaṅ patih vahuta rāma tpi siriṅ kabaih ǁ liṅnirar panapate ǁ īndah kamuṅ hyaṅ pūrvva, dakṣiṇa, paścima, uttara, sakvaih ta hyaṅ i ruhur i sor, iṅ maddhya tasak lagi-lagi, sumpah ləməh palar, i paṅlilir, i tiṅhalta, nihann aku sumavak kita, nihann aku sumaṅguh kita, nihann aku lumamun kita aku tak sinaṅguh, aku tak linamun, tan kumuā liṅanta, sinavakku kita kabaih, sinaṅguhku kita kabaih, linamunku kita kabaih tāhiniyakanku, ko pamuṅuan, si mniṅ hulun, si kiṇḍaṅ jual. si pakavakan, tasak rahyaṅta rumuhun, siraṅ bāsa iṅ vanua, saṅ maṅdyun kahyaṅan, saṅ magavai kaḍatvan, saṅ magalagah pomahan, saṅ tumaṅgə:ṅ susuk, saṅ tumkeṅ vanua gaṇa kadi laṇḍapnyun pakaśapatha kamu, rahyaṅta rumuhun, ri mḍaṅ, ri poh pitu, rakai matarām, saṅ ratu sañjaya, śrī mahārāja rakai panaṅkaran, śrī mahārāja rakai panuṅgalan, śrī mahārāja rakai varak, śrī mahārāja rakai garuṅ, śrī mahārāja rakai pikatan, śrī mahārāja rakai kayu vaṅi, śrī mahārāja rakai vatu humalaṅ, lviha saṅkārikā laṇḍapanyun pakaśapatha śrī mahārāja rakai vatu kura dyah dharmmodaya mahāśambhu, ikaiṅ patih vahuta nāyaka lampuran, muaṅ āma tpi siriṅ kalaṅ gusti variga vinkas kalima rāma maratā rare matuha manvam, kapua tumohana tpətnya kyan alaṅ-alaṅ bhaktinya, kyan ulah-ulaha ikaiṅ sīma, patīyananyu ya, deyanyu i patīya, te panoliha i vuntat, te tiṅhala i likuran, apan hana rakarayān mapatih vlahan makudur tahu maṅuyut umaraha kamu i denyun pamatī, deyanyu i patiya taruṅ ryy ādagan, tampyal iṅ paluguhan, saṅkākan i likurən, kaḍavuh təhər tutuh tuṇḍunya, sivak hulunya, kakə: gulūnya, valtah pahuṅnya, rantan usūsya, ḍuḍuk hatinya, paṅan dagiṅnya, inum rāhnya, te patuaddakna ya, te patiṅgəakna ya, te pākarakna ya, te paśeṣākna ya, paṅan itihər pəpədakan, vkasakan havu kerir, yānaṅvaṅ umulah-ulah ikaiṅ sīma sinusukniṅ kudur ǁ īndah kamuṅ hyaṅ hayam tulih-ulih kavuitanyu, vulun pilih sara noluṅ mirik tuhān vnaṅ, hantlū ko tan kagulih, tumitik ko tan vūkan, maṅliheṅ ko riṅ ləsuṅ tan palu koṅ manutu, tan katibāna halu, maṅliṅai ko riṅ tgal tan samvar koṅ uluṅ-uluṅ, tan sikap koṅ alap-alap, matuha pua ko, apan dineniṅ hyaṅ paṅrāha śapatha, pamisəṅəta, tasak lagi-lagi sumpah ləməh palar umatī yānaṅvaṅ umulah-ulah ikaiṅ sīma sinusukniṅ kudur ǁ tasmāt kabuataknanya kady aṅgānikanaṅ hayam, mati tan pakasaṅkān, mati tan pakavuitan, mati huvus mamaṅan maṅinum, maṅkana haməṅananikanaṅ vvaṅ umulah-ulah ikaiṅ sīma sinusukniṅ kudur ǁ tasmāt kabuattaknanya kady aṅgānikanaṅ hantlū vūṅ, tan valuy i lvirnya, maṅkana haməṅananikanaṅ vvaṅ lvur ikaiṅ sīma sinusukniṅ kudur ǁ īndah kamuṅ hyaṅ ñāla kamuṅ hyaṅ apuy, kadi lvirnyu i tunu ikaiṅ vataṅ kayu saka gə:gāṅan, te patə:ṅgrəākna ya, te bākarakna ya, te paśeṣākna ya, paṅan tihər pəpədakan, vkasakan, havu kairir, maṅkana haməṅananikanaṅṅ vvaṅ lvur ikaiṅ sīma sinusukniṅ kudur ǁ īndah kamuṅ hyaṅ maṅalū, kamuṅ hyaṅ taṇḍaṅ lvah kamuṅ hyaṅ ulā-sarpa, kamuṅ hyaṅ vaduṅ saṅ hyaṅ, ikai mataṅ yan minaṅmaṅ inuyutan, umatī yanaṅvaṅ umulah-ulah ikeṅ sīma sinusukniṅ kudur, yan umara ya iṅ lvah hana vuhaya maṅalū sumaṅhapa ya, sumilamakna ya, rahayun mati kapisan mavūka tan tmuaṅ săma, yānaṅvaṅ umulah-ulah ikaiṅ sīma, yan umara ya riṅ alas hana ulā umatuka ya, rahayun mati kapisan mavūka tan tmuaṅ săma yānaṅvaṅ umulah-ulah ikaiṅ sīma pinaduluran vadvā rakryān sinusukniṅ kudur ǁ i sampunyan maṅkana umuvah ya i ronya, nahan cihnanyan mapagəh ikanaṅ vanua i mantyāsih muaṅ iṅ kuniṅ kagunturan inanugrāhākan rikanaṅ patih mantyāsih sīma kapatihana, yāpuan hana umulah-ulah ya dlāhaniṅ dlāha, muaṅ ya tann aṅgā ikanaṅ patih magantya-gantya sānak pañca-mahā-pātaka paṅguhanya, mataṅ ya kayatnāknantā soninikaiṅ praśāsti yathānya svasthā ǁ paṅgāṅan riṅ pasukkan i rakryān mavanva pirak kā 1 ivak riṅ pannay tujuṅ hijo bakul pajuru pirak dhā 4 ǁ likhita citrālekha i valaiṅ punta tarka ǁthaǁ
