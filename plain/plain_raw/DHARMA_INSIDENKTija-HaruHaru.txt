Tija & Haru-Haru
Ed. by Arlo Griffiths
---

mabaki ri tumbas-tumbasan buyut amabaki, irikaṅ sīma kavajvan, ri tija, mvaṅ i haru-haru, atəhər kabhukti deni kbo kikil, kunaṅ lavasnya kadval, vvalu likur tahun, kunaṅ tiṅkahnya de buyut amabaki tinumbas varuk lpas tan kapramăṇa ikaṅ sīma kavajvan ri tija, mvaṅ i haru-haru denikaṅ avaju ri manayutī, kevala buyut amabaki juga pramāṇa ri salbak-vukirnya, savahnya, kəbvanya, sapaniskāranya kabeh, tka ri sukhaduhkhanya magəṅ maḍmit, tuhun tan kola§h-ulaha ikaṅ sīma tija haru-haru denikaṅ avaju ri manayuti, apan huvus lpas, kunaṅ keṅət-iṅətanya de śrī mahārāja, sor pakṣanikaṅ avaju ri manayuti makamukhya ikaṅ vasana, mvaṅ ikaṅ ḍinamvan, balavăn pakṣanikaṅ kbo kikil, makanimitta vara-varah rakryān jasun vuṅkal i śrī mahārāja, sira liṅnira pramāṇa irikaṅ sīma kavajvan yatan tuhagana ikaṅ avaju ri suruhanya, āpan nāyaka parani sadr̥vya-hajinikaṅ sīma kavajvan liṅ rakryān jasun vuṅkal, tinañan pvekaṅ avaju ri manayuti maṅaran vasana, ḍinamvan de śrī mahārāja ri parani dr̥vya-hajinikaṅ sīma kavajvan ri tija, lāvan i haru-haru, ikaṅ pinupunikaṅ avaju ri manayuti, mājar ikaṅ avaju ri manayuti maṅaran vasana, mvaṅ ḍinamvan, pinakapaṅivə:nya irikaṅ paṅuraṅ aṅasūvuh-uvuh liṅnya, tan tinahilakənya riṅ nāyaka, mithya ta ṅaranikā rakryān jasun vuṅkal yan panəṅguh mareṅ nāyaka dr̥vya-hajinikaṅ sīma kavajvan, ri tija, lāvan i haru-haru, denikaṅ avaju ri manayuti, maṅkana panəṅguhnikaṅ avaju ri manayuti, tan vnaṅ anaṇḍākn irikaṅ sīma kavajvan, tan vnaṅ adval§ varuk, tan vnaṅ adval lpas, mithya gatinikā, makanimitta pobhayanikaṅ avaju ri manayuti makamukhya ikaṅ vasana, ḍinamvan, ikaṅ avaju ri mapapan, avaju ri paḍaṅ, avaju ri paṅkaja, avaju ri paliñjvan, paḍāvarah i śrī mahārāja yan vnaṅ anaṇḍakən, paḍa vnaṅ adval varuk, paḍa vnaṅ adval lpas irikaṅ sīma kavajvan, tan pareṅ nāyaka dr̥vya-hajinya, kevala kapramāṇa denya sovaṅ-sovaṅ, tuhun ikaṅ paṅmas, lāvan ikaṅ pore liṅnya mareṅ nāyaka, kalñokan deniṅ parāvaju ta ṅaranikā ikaṅ avaju ri manayuti, vara-varah ikaṅ avaju kapāt hiniḍəp de śrī mahārāja, maṅkana kasorni pakṣa§nikaṅ avaju ri manayuti, kunaṅ təmən amagəhakən pakṣanikaṅ kbo kikil, vvaya tulis rakryān asīma kmitanikaṅ bu§yut amabaki amapagəhakn ikaṅ buyut amabaki yan pramāṇa ri tumbas-tumbasan buyut amabaki, irikaṅ sīma kavajvan ri tija, lāvan i haru-haru, kaliliranani vka vet buyut amabaki, tan kolah-ulaha denikaṅ avaju ri manayuti tka ri vka-vetnya, tka ri dlāhaniṅ dlāha, ikaṅ vvaṅ yan huvus pinagəhan deni tulis rakryān asīma, pinagəhakn ikā de śrī mahārāja, tan ucap-ucapən tka ri dlāhaniṅ dlāha, lāvan muvah atyanta lavasnyan tinumbas ikaṅ sīma kavajvan i ti§ja lāvan i haru-haru, tka vvalu likur tahun, tan hana paṅanuvandhanikaṅ avaju ri manayuti, kvehnira saṅ nāyaka ri harəp,
