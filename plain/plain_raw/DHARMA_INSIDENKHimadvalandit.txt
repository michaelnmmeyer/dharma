Himad Walandit
Ed. by Arlo Griffiths and Marine Schoettel
---

ǁ 0 ǁ haji ravuha rikaṅ rāma-rāmeṅ valaṇḍit, makādi buyut, sambandha, gatini mpu rāma-rāme valaṇḍit matuha manvam kabeh, mavivāda makalaga para ḍapur iṅ himad, kavivakṣa, lena saṅke saṅ hyaṅ dharmma kabuyutan, ri ṅūni kaṅ tkeṅ maṅke, makavyakti hanaṅ praśāsti seṇḍok-lañchita, makarasāmagəhakən saṅ hyaṅ dharmma kabuyutan, an svatantrādəg riṅgit jātaka punpunan hetu, kunəṅ suṅan vara-varah i mpu rāma-rāmeṅ valaṇḍit samūdāya, tan jātaka punpunan saṅke himad tekaṅ valaṇḍit, kevala svatantra, tan hana viśeṣa heṅūni ri puhun malama, masuruhan pūjā-pūjān sapu-sapuan, rumakṣaṅ vuaṅ matīrthāṅabhakti ṅkāne saṅ hyaṅ dharmma kabuyutan, saṅsiptanya, kevala tan hanātah paknanya lena sira, saṅsipta rasa saṅ hyaṅ rājapraśāsti, kevalāmraśāstākən kasvatantran saṅ hyaṅ dharmma kabuyutan, pramāṇe saləbak-vukir ikaṅ vanua ri valaṇḍit, tuhun paknanikaṅ napuṅsa de saṅ upapati samudāya, makādi saṅ pamgət i tiruan, mapañji pativasa, muaṅ saṅ mantrī samudāya, makādi rake mapatih riṅ jaṅgala kaḍiri pu mada, kunəṅ yan hana thāny aṅruddha, kevalāpagəha ri kahayuakna saṅ hyaṅ dharmma kabuyutan, maṅkanātah pravr̥tty ācāra mpu rāma ri valaṇḍit anuṅ sayogya vruhe samanānā saṅ hyaṅ dharmma, saṅsiptanya labdhāpagəh pgat pramāṇeriya, nhər vruh ri sanivedya saṅ hyaṅ dharmma kabuyutan, maṅkanātah pakṣa mpu ḍapur i himad, nimittanyan sor, balavān pakṣa mpu rāma ri valaṇḍit, makādi saṅkeṅ maṅkana, nāhan ta pakṣanikaṅ rāma-rāme valaṇḍit,

kunəṅ pakṣani mpu ḍapur i himad, luṅha tka saṅke himad ktekaṅ kuṇḍi thāni yan muṅgv i valaṇḍit, ā{filler}pan pu ḍapur i himad nimittanya mpu rāma-rāme valaṇḍit vruhe samanānā saṅ hyaṅ dharmma kabuyutan, makādi buyut, ndān mataṅgvana kteka śānta dānta sulakṣaṇa, tan parakriyābhilāṣī, makanimittāṅ praśāsti seṇḍok-lāñchita, mājari tan hananiṅ len saṅke saṅ hyaṅ dharmma kabuyutan pramāṇe valaṇḍit, muaṅ sārik-purihnya saprakāra, makādiṅ tahil ǁ

surat samgət i jāmba, surat samgət i pamvatan, surat pu kaṇḍaṅan, surat rakryan apatih mpu mada, surat saṅ āryya rājādhīkāra, vkas taṅan saṅ vaṅśādhipati pamgət i tiruan ǁ
