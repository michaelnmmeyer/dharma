Gandhakuti
Ed. by Eko Bastiawan and Arlo Griffiths
---

◯ ~◯ svasti śakavarṣătĭtta , i saka, 964, mărggaśiramăśa, tithi, navamĭ sūklapakṣa, tuṅ, pa, bu, vāra, vuyai uta aṣṭadeśa, uttarabhadravadanakṣatra, ahibuddhādevata, vāra ika ta divaśa turunya, nugrahanira aji pāduka mpuṅku saṅ pinakhacatraniṅ bhuvaṇa, śevakasaptati mpu mogha mrārthanākən kahakahayvaknaniṅ bhūvaṇa, tlas karuhun di:rghayūraro{squigglevertical}gya haji pāduka mpūṅku, tumurun tan pahāmbāl turuny anugrahanira, matəkəta sira lə̄mah, irikaṅ rāma i kambaṅ śrī, mas sū 10, mā 10, ri lmahniṅ paniklan sūsūr mpū bhoma, turuny anugrahanira, vkanira innahaknira ri dharmma gandhakuṭi iṅ kāmbaṅ śrī, denira aji pāduka mpūṅku, ika umuṅgu riṅ dharmma gandhakuṭi iṅ kambaṅ śrī, vkanira vnaṅṅāṅāṅgva payuṅ kut limo, vnaṅ apayūṅṅa pagut sūsūn putih, vnaṅ aṅāṅgva savatək i jro nāgara kabaih, vnaṅ agilaṅgilaṅ gaḍiṅ, vnaṅṅ amaṅana rājamaṅśa, kadyaṅganiṅ vḍus guntiṅ, baḍavaṅ, karuṅ pulih, karuṅ matiṅ gantuṅan, taluvah, asu sər, avavara sĕmpal, apalaṅka binubut riṅ balai, marabya ḍayaṅ, ahuluna ḍayaṅ, pujut jə:ṅgi, amupuhāṅrahana, aṅguntiṅamupuheṅ tumpər, tan sikaran deniṅ air aji, vnaṅ ariṅriṅ banantən avidhanāga banantən, apaṭāraṇa banantən, asurāga marəmpva, ajnva halaṅ, askara tuñjuṅ sinivak, mavijākuniṅ, anāṇḍaṅa vali, ḍulaṅ paṅṇḍarahan, adodota tuñjuṅ ijo, kuñit sadaṅan, navagraha, pasilih galuh, pras vataṅ, aṅuṅkuṅa curiṅ tluṅ vṅi, pras vataṅ silih asih, buntər, majnū kanaka smutadulur, maskar amavaca, jaruju kunaṅ, apayuṅa kut limo pagut, tan sikaran de raksana vali, apan vkanira aji pāduka mpuṅku, inastityakən muṅgva riṅ dharmma gandhakuṭi iṅ kambaṅ śrī, vnaṅ katmvananiṅ stri{filler} laraṅan, burvan saki saṅkanya kunaṅ, sakavvaṅanya, mon huluna rakryan, rājaputra, rājaputri, kulaputra kulaputri, tan sikaran ta saṅ hyaṅ dharmma gandhakuṭi iṅ kambaṅ śri, sūsūk dharmma aji pādukā mpūṅku, apan parṇnah saṅ hyaṅ pathāni gilaṅgilaṅ, parṇnah saṅ hyaṅ dharmma inanakĕn de bhaṭāra prājapati, tan kahavāta sira deni doṣānya saṅke saṅkanya, maṅkana tiṅkah saṅ hyaṅ dharmma gandhakuṭi riṅ kambaṅ śri, susuk dharmma paniklan susurira aji pādukā mpuṅku, katmva de santāna prātisantānira, anak putu buyut cicik muniṅ pituṅ aṅśa siraji pādukā mpuṅku, saṅ muṅgu iṅ dharmma gandhakuṭi iṅ kambaṅ śrī, nihan turuni anugrahanira, paniṅkahnira aji pādukā mpuṅku, kunəṅ ri sḍəṅanyan parasrayaṅnaniṅ ahutaṅ saṅke saṅkanya, yan satahil hutaṅnikaṅ vvaṅ, mā 2, panatalanya, yan sor saṅkerika, sayathāsambhava panatalanya, maṅkana rāṣany ajñā pāduka śrī mahărājā aji pāduka mpuṅku, vnaṅ aṅuntiṅ rarai riṅ palaṅka sūsūn binubut, tan kaknana vulu paravulu, ludan tutan, ḍampulan lañcuran, hopan, kipah-kipah, tuluṅ byət, pinta palaku, aṅśa pratyaṅśa, ḍaṇḍa kuḍaṇḍa, skar tahun, pamavaṣya, sūṅsūṅ paṅuraṅ, sūṅsūṅ partaya nāyāka, kriṅ limbakavah, paḍəm limus galuh, manimpiki, salyūt, taṅkil tr̥pan, lə̄bəblə̄b, sipat vilut, pjah lek, palamak, tpuṅ kavuṅ, misra paramisra, misra hino, hulun haji, tapa haji, sambal, sumbul, karəṅrəṅan siṅgah pabr̥si, ramanaṅ, rakādut, bhūpati panarapati, valu rumambat iṅ natar, rah kasavur iṅ natar, vaṅkai kabunan, palih kuvu, amijilakən vuryyaniṅ kikir, malandaṅ, lə̄ca, kutak, taṅkil, kataṅgaran, piniṅhai, maṅugai, maguñjo, makalākalā, mānahāb, manambər, manuk, duhitək, vli havu, vli vaduṅ, vli pañjut, vli kadut, juru jalu, juru kuruṅ, juru gusali, juru nambi, juru kuṇḍi, juru juḍi, juru jalir, juru uñjaman, pjah tan pamayaṅ, vilaṅ thani, mati tibā, mati kalə̄bu, mati sināhut iṅ ulā, mati siniṅhat iṅ sapi, matiyaṅipi, mati sinambər iṅ glap, mabaṅ vriṅ, maṅuri, maṅilāla, maṇiga, manuṅkal vuṅkuḍu, amahaṅ, pahavuhavu, avaruga inantun, pobhaya, parājabhāya, paṅinaṅin, aṅluputaknamuk, tan paṅlaṅutakna mastaka yan polih maliṅ, vnaṅ apadagaṅa, aṅulaṅ sapi, satuhan, aṅulaṅ kbo, satuhan, aṅulaṅ vḍus, satuhan, aṅavari satuhan, aparahu satuhan, apadagaṅa satuhan, madr̥vya paṇḍe satuhan, amalantən satuhan, huṇḍahagi satuhan, ityevamadi, salviniṅ magə:gəkarmma, caturpaḍa satuhan sovaṅ, yapvan lə̄vih saṅkerikā, knana ya dr̥vyaji, deni baṇigrama baṇigrami, maṅkana rāṣany anugrahaji păduka mpuṅku, katmva deniṅ santana prātisantānanira, ika ta kabeh, vnaṅ savatə:k i jro nāgāra kabeh, tan sikṣān de saṅ anăgata vali, tlas karuhun saṅ anăgata prābhū, yapvan hana tan pamisiṅgih ṣārāṣani turuny anugraha haji pāduka mpuṅku, tan vuruṅ ḍaṇḍan de saṅ hyaṅ catulokaphāla, indra, yama, baruṇa kuvaira, agneya, neriti, bayabya, aisanya, kunaṅ yan hana mabakamibika, joh tasmāt karbvat karmmaknanya, kadi bvatniṅ akāsa lavan pr̥thivi maṅkana bvatana papānya, yan padyusa mareṅ baṅavan ṣaṅanən i vuhaya, tuviran, yan pareṅ săgara katarahana, buntələ̄niṅ tarahan, sahutəniṅ ulā lə̄mpe, ulā buyutan, ulā yan, lumakva riṅṅ udan sāmbərəniṅ glap, hudan tan udan ya yan sambərəniṅ glap, lumaku riṅ guṇuṅ kalbu riṅ juraṅ paraṅ, tan tike umahnya, lbvakna riṅ tambra, riṅ kavah pupuhən iṅ gadā vsi, harvakna riṅ curiga, de saṅ kiṅkarabala, dalihən tan sakolahnya, pabaṅbaṅṅatvək pādukanira, ujar hajyakna, taḍahən saṅ hyaṅ yamarājădi, paṅanən iṅ pisăca, paṅanən i răkṣasa, kaṭapūtanădi, sakvehniṅkaṅ avamāna ṅavaghāta, ṅāpakāra ṅāpakārih, i ṣārasani turuny anugrā- ha aji pāduka mpuṅku, om̐ nāmo buddhāya, nama śivăya, manamarṣāya, namo brahmāṇaya ◯~◯~⁋
