Madhavapura
Ed. by Eko Bastiawan and Arlo Griffiths
---

mare saṅ hyaṅ dharmma ri mādhavapura, saṅke saṅ hyaṅ dharmma riṅ kr̥ṣṇapura, mā 4, saṅke kaḍantə:n, mā 2, saṅke bṭ।ṅ।jas, mā 1, ku 1, saṅke kataṅga, mā 2, mare saṅ hyaṅ dharmma riṅ mādhavapura, muvah ana ta paṅhulu bañu, saṅke saṅ hyaṅ dharmma riṅ mādhavapura, mareṅ glaṅ, mā 1, ku 2, aṅkə:n kasaṅa, muvah mareṅ katguhan, mā 3, aṅkə:n kasaṅa, hana ta papasuk alas, sa⌈ṅke saṅ hyaṅ dharmma riṅ mādhavapura, mā 4, aṅkə:n kasaṅa, mare saṅ hyaṅ dharmma riṅ kr̥ṣṇapura, kunə:ṅ tiṅkah saṅ hyaṅ asambyavahăra dravya saṅ hyaṅ dharmma ri mādhavapura, hiniṅanan kveh kdiknya, ann ikaṅ tigaṅ kabayan ri sasambyāvahāra, abhāṣaṇa tigaṅ ḍasar, aṅavari tigaṅ ḍasar, acaraki, pamada-padan, parahu tuṅgal, saha tuṇḍan, ahiliran tigaṅ parahu, abakul grih tigaṅ kabayan, sarathi tigaṅ kabayan, vuyah lṅa, luruṅan, klətik, sə:rəh, vvah, sarvvahə:mbu, acadar, amutə:r, tigaṅ lumpaṅ, amaraṅgi r=va pavindvan, apa⌈ṇḍai vsi rvaṅ ububan, alukis rvaṅ pajaran, apaṇḍai ḍaḍap rvaṅ gusalī, apaṇḍai mās rvaṅ gusalī, apaṇḍai salaka rvaṅ gusalī, apaṇḍai tamra, apaṇḍai siṅyāsiṅyan, apaṇḍai daṅ, rvaṅ gusalī sovaṅ, paḍahi rvaṅ taṅkilan, [*]guluṅan [**] tan kaknāna dravya haji saparanyan adval avli, yapvan ləvih saṅke ri kaknana dravya haji de saṅ makə:kran ya, yan maṅulaṅ kbo, 20‚ kbonya, yan maṅulaṅ sapi, 40, sapinya, yan maṅulaṅ vḍus, 80, vḍusanya, yan maṅulaṅ celeṅ, 2, vurugan celeṅanya, yan paṅulaṅ itik rvaṅ vanteyan itikanya, saparanya deśa sodara haji, nḍan makmitana ta ya tulis, maṅka lviranya, yapvan ləvih saṅke paṅhiṅan iriya, knāna dravya haji de saṅ makə:kran ya, tuhun kavnaṅakna sama sānak savka saṅ hyaṅ dharmma ri mādhavapura, ri sakevvan iṅ rare sūtākădi, curiṅ kinaṅsyan , kajar, amagut pajə:ṅ piṅhe, askar kataṅ-kataṅ, amavaca, gluṅ, gr̥t, asə:ṇḍi vuluṅ, tinuntun i halalaṅ, apaṅharəp kḍi, ajnu kanaka lavə:, kukuvaka luvə:r, vr̥tti valī, kalā, aṅkus, pāduka, capah, anaṇḍaṅ salvirniṅ ratna, pavāraṇa banantə:n, surāga, amanah kukulan, anuntun celeṅ atə:kə:n valira, sucyan uṅaṅan, tulisan vtə:ṅ, śucyan campur, manḍə:lan susu, aholya, dinulaṅ i madhupārka, sinaṅkapāṇyan iṅ brāhmaṇādī, asanti, apasilih tampiṅ, pasilih kāmbaluṅan, pinasilihniṅ kḍi, prās vataṅ,

ta kamū hyaṅ kabeh, ikaṅ śapatha samaya sumpah sinrahakə:niṅ hulun iri kita, yăvat ikaṅ vvaṅ kabeh, agə:ṅ admit salviranya, yadyan caturăśrama, brāhmacāri, gr̥hastha, bhikṣuka, atha ca, caturvarṇa, brāhmaṇa, kṣatriya, veśya, śūdra, piṅhey akurug avajuh anak thāni, makādi saṅ prabhu mantry anāgata, yăvat umulah-ulah i saṅ hyaṅ dharmma riṅ mādhavapura, mne hlə:m tka riṅ dlāhani dlāha, abibikāmuṅkil-muṅkila ri saṅ hyaṅ dharmma, ṅuniveh yan paṅdavuta ri saṅ hyaṅ upala sima, aṅalihakna ri tan sayogya uṅgvananira, tasmāt kabyə:t karmmāknānya, parikālanə:nta ya ⌈vehə:n saṅsārā, tan vuruṅa patyananta kamu hyaṅ, dāyāntat pamigraha ya, yan apara-paran humalivat ta ya ri tgal sahutə:n deniṅ ulā mandi, riṅ alas dmakə:n deniṅ vyăghra, maṅlaṅkahana miṅmaṅ, sarikə:n deniṅ banaspati, bhasmĭbhūta saha dravyanya tan panoliha ri vuntat, taruṅ ri paṅadə:gan, tampyal ri kivanya, uvahi ri tə:ṅə:nya, tutuh uṇḍuh-uṇḍuhanya, blah kapālanya, ḍaḍat i vtə:ṅnya, tke ḍaḍanya, vtvakə:n daləmanya, ḍuḍut hatinya, maṅan dagiṅnya, inum rāhnya, atə:hə:r pə:pə:dakə:n bvaṅakə:n vkas i prāṇāntika, bvaṅakə:n riṅ māharorava, astu, astu, astu, ǁ ◯ ǁ,
