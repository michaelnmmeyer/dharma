Narasinghanagara
Ed. by Arlo Griffiths
---

na paniṅkah śrī mahārāja, an makamaṅgalyājñyā bhaṭāra jaya śrī viṣṇuvarddhana, irikaṅ vanva panaṅkani bañu, ambañvani savah saṅ hyaṅ dharmma

kunə:ṅ piṇḍaniṅ pirak byaya samudāya, mas su 10, mā 7, ku 1, mijilāṅkə:n tahun, panaṅkan tahilniṅ savah, mas su 4, mā 7, satahun, tahilniṅ aṅarəmbha, mas su 3, mā 2, paṅhulu bañu, mas su 1, mā 9, ku 1, ajiniṅ gagā, mas su 1, mā 5, muvah hana ta pamūjāni samāṅantih, salave riṅ sarahi, tahilniṅ adagaṅ, ku 1, riṅ sarahi, tahilniṅ amahat, ku 1, sā 3, riṅ sarahi, tahilniṅ ajagal, ku 1, riṅ sarahi, muvah pabə:ñjat valaghāra, ikā ta kabeh kakmitana deni mpu pomah-umah, mapakna byāyāṅkə:n i tatkālaniṅ kapūjān bhaṭāra riṅ narasiṅhanagara, ikaṅ pūrṇnamāniṅ kārttikamāsa, saha dakṣiṇa yathānusāra, mpu sthāpaka, mā 1, ku 2, mpu paṅajen atavur i harəp saṅ hyaṅ prasāda, dakṣiṇa, mā 1, mpu pomah-umah atavur iṅ kalaṅan dakṣiṇa, ku 2, mpv amaca, ku 2, mpv arajah, ku 2, sananiṅ vikva devakarmma, ku 1, sovaṅ, sajiniṅ curiṅ, ku 2, agə:ṇḍiṅ, mā 1, ku 2, vidu, ku 2, avayaṅ, ku 2, men-men, ku 2, abacaṅah, ku 2, abañval, ku 2, juru botoh, mā 1, ataji, ku 2, muvah mijila saṅke mpu pomah-umah byayaniṅ amūjāṅkə:n pūrṇnamāmāvăsya, lāvan pūjā-japa bisuvāṅkə:n cetrāsuji-māsa, mvaṅ dakṣiṇa ri kālaniṅ pūjāntara, grahaṇa, kanyāgata, alih sakakāla, agaṣṭyodaya, pūjā variga, galuṅan, tavur iṅ papraṅan, tə:bus-tə:busan, amurukuṅ, amapag bañu, havan-havan, paḍacaṅan, ikā ta kabeh paḍa mijil deni mpu pomah-umah, mvaṅ pamahayv asiṅ sahanāna ri saṅ hyaṅ dharmma, ikā ta kaprayatnākna deni mpu pomah-umah

kunə:ṅ tiṅkah saṅ hyaṅ dharmma, sīma svatantra, tan paravyāpāra, maryya kaviśvāśa denikaṅ thāni parahapan, tan kasiṅkah-siṅkuha, tan kneṅ pakna-knāgə:ṅṅ admit, turun-turun sagə:m sarakut, bvat-hajyan adoh aparə, tan kadgana deniṅ piṅhe vahuta rāma, nāyaka pratyaya, vetniṅ piṇḍah svabhăva, sah saṅke paṅāśrayanya, muvah tan katamāna deniṅ vinava saṅ māna katrīṇi, lvirnya, paṅkur, tavan, tirip, lāvan sahananiṅ maṅilala dr̥vya haji, vulu-vulu, para vulu, makādi miśra, para miśra, paṅhuraṅ, kriṅ, paḍə:m, manimpiki, parānakan, limus galuh, maṅriñca, maṅhuri, paraṅ, suṅka, dhura, paṅaruhan, poh galuh, suṅgiṅ, pa
