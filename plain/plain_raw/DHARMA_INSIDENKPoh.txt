Charter of Poh (Randusari I)
Ed. by Arlo Griffiths
---

।। @ ।। svasti śaka-varṣātīta 827 śravaṇa-māsa tithi trayodaśi, śukla-pakṣa, paniruan, pon, budha-vāra, aiśānya-sthāna, pūrvvāṣāḍha-nakṣatra, aśvi-devatā, viskambha-yoga, tatkāla ājñă śrī mahārāja rakai vatu kura dyah balituṅ śrī dharmmodayamahāsambhu, misor i rakryān mapatih i hino, muaṅ i rakai vvatan, kumonnakan ikanaṅ vanua i poh muaṅṅ anaknya vanua ri rumasan, riṅ nyū, kapva vatak kinivaṅ, śuśukan paṅguhanya mamulus mas su 4 tan ya vadvāyun, gavaini vanvanya sāmas, paknānyan sinuśuk muaṅ kalaṅnya sīmā saṅ hyaṅ caitya mahayva siluṅluṅ saṅ devata saṅ lumāh i pastika, tan katamāna deni saprakāraniṅ maṅilala drabya haji tikasan, kriṅ, paḍam, rumvān, paraṇakan, air haji, tapa haji, tuha dagaṅ, manimpiki, makalaṅkaṅ, limus galuh, taji, paṅaruhan, kataṅgaran, pinilai, vanva i dalam, hulun haji, pamr̥ṣi, mapaḍahi, maṅiduṅ, mahaliman ityevamādi saprakāra kabaih tan hana deyan tumamā iriya, saṅ hyaṅ caitya saṅ devata saṅ lumāh iṅ pastika atah basa-pramāṇā i sovarani sukhaduhkhanya kabaih, maṅasəakan ikanaṅ rāma kabaih i poh, riṅ rumasan, riṅ nyū, pasak-pasak i śrī mahārāja vḍihan jaro yu 1 mas pagəh su 5 nini haji rakai vvatan pu tammər kain jaro savlah mas su 5ǁ i rakryān mapatih i hino saṅ śrī dakṣottamabāhubajrapratipakṣakṣaya inaṅsəan pasak-pasak vḍihan kalyāga yu 1 mas su 1 mā 4 i rakai halu pu vīravikrama, rakai sirikan pu variga saṅ samaravikrānta, rakai vka pu kutak, saṅ pamagat tiruan pu asaṅā saṅ śiva-astra kapua inaṅsəan pasak-pasak vḍihan kalyāga yu 1 mas su 1 iṅ sovaṅ-sovaṅ, rakai halaran pu tloḍuṅ, samagat dalinan saṅ sukha paṅgil, rakai palar hyaṅ pu puñjaṅ, maṅhuri pu cakra, paṅkur pu śivadhyāna, tavān pu sūryya, tirip pu kr̥ṣṇa vadihati pu ḍapit, makudur pu sambr̥da, kapua inaṅsəan pasak-pasak vḍihan raṅga yu 1 mas mā 8 iṅ sovaṅ-sovaṅǁ samagat kinivaṅ makavanva ikanaṅ i poh sinuśuk kinivaṅ pu bnat anak vanva iṅ kavu sīma kapatihan inaṅsəan pasak-pasak vḍihan kalyāga yu 1 mas su 14 kbo 1 vḍus 1 pada 1 saṅ kinivaṅ anakbi pu tuṇḍuṅ kain pinilai savlah mas mā 8ǁ paminaṅ i saṅ hyaṅ kudur vḍihan yu 1 mas mā 4 saṅ juru i ayam təas 2 saṅ mira-mirah pu rayuṅ anak vanua i mira-mirah vatak vadihati maṅraṅkappi saṅ halaran pu dhanada anak vanua i paṅramvan sīma vadihati, saṅ juru i makudur 2 saṅ taṅkil sugih pu mankai anak vanua i mantyāsih vatak makudur, maṅraṅkappi saṅ maṇḍyāṅin anak vanua i kahaṅatan vatak hamyas kapua vinaih pasak-pasak vḍihan yu 1 mas mā 4 iṅ sovaṅ-sovaṅ, saṅ tuhān mamuat vuvus kabaih parujar i hino saṅ kaṇḍamuhi pu tuṅgaṅ anak vanua i gunuṅan vatak taṅkilan, citralaikhā saṅ vatu varani pu manəsə:r anak vanua i tutuganniṅ taṇḍa i taṅkilan, parujarr i halu saṅ viṣaga pu damodara anak vanua i paṇḍavutan vatak tiru rāṇu, parujarr i sirikan saṅ hujuṅ galuh pu ayuddha anak vanua i truvanban vatak tiru rāṇu, citralekhā saṅ dharmmasinta pu samudra anak vanua i pās tamvir, parujarr i vka saṅ viridih pu ḍaṇu anak vanua i skar ttān vatak layu vataṅ, citralekhā saṅ halaṅ manuk pu govinda anak vanua i vanua tṅah vatak vuru siki, parujar i tiruan saṅ sumuḍan ḍapunta katimamaṅ anak vanua i vuṅkuḍu vatak kilipan, kapua vinaihan pasak-pasak vḍihan yu 1 mas mā 4 iṅ soaṅ-soaṅǁ parujarr i halaran saṅ ra vanu pu batu anak vanua i hinapit vatak vka, parujarr i dalinan saṅ varyyaṅ pu lakṣaṇa anak vanua i vvatan vatak dalinan, parujarr i palar hyaṅ saṅ tumapal pu baka anak vanua i tuṅgu manoṅan, parujarr i maṅhuri saṅ ranuī pu gupura anak vanua i hinapit vatak vka, parujarr i vka saṅ dadalan pu samodayaanak vanua i siṅhapura vatak halu madāṅ maṅasə: i mamrati, parujarr i tavān saṅ ḍāluk pu turuy anak vanua i ralua vatak vuru siki, parujarr i tirip saṅ ra paḍaṅ pu rāghū anak vanua iy ugihan vatak dalinan, kapua vinaih pasak-pasak vḍihan yu 1 mas mā 2 iṅ sovaṅ-sovaṅǁ pihujuṅni parujar saṅ mānak katiga i paṅkur lua si raṅhal muaṅ si sañjaya, i tavān muṅgi si masusū muaṅ vvatan pai si caṅka, i tirip panavuṅan si lakā kapua vinaih pasak-pasak vḍihan yu 1 mas mā 1 iṅ sovaṅ-sovaṅǁ i vadihati lumaku manuśuk saṅ pārthava anak vanua i taṅkilan vatak mamrati, i makudur lumaku manuśuk saṅṅ uttara anak vanua i varak-varak vatak hino, kapua vinaih pasak-pasak vḍihan yu 2 mas mā 15 kahop paṅaṅkat panuṅsuṅ muaṅ saṅunira mulih iṅ sovaṅ-sovaṅ, vadvā rakryān mapatih i hino paṅuraṅ milu manuśuk saṅ marumvi pu mana anak vanua i marumvi vatak hino, paṅuraṅ i halu saṅ naitra anak vanua i paməhaṅan vatak manimpiki, paṅuraṅ i sirikan rakai paṅgaṅ anak vanua i siṅhapura vatak halu, paṅuraṅ i vka rakai sañjat anak vanua i samalagi vatak asam pañjaṅ, paṅuraṅ i paṅkur saṅ dhyāna anak vanua i glaṅ-glaṅ vatak kalum varak, kapua vinaih pasak-pasak vḍihan yu 1 mas mā 10 kahop pavaih saṅunira mulih iṅ sovaṅ-sovaṅ, kinon rakai vvatan humarappa ikaṅ śuśukan parujarnira saṅ ra pilaṅ anak vanua i tarum vajaṅ vatak hino vinaih pasak-pasak vḍihan yu 1 mas su 1 mā 4 juruniṅ maṅrakat i vvatan pu kaiśava anak vanua i matṅər patīrthān, muaṅ saṅ vluran pu dumva, kapua vinaih pasak-pasak vḍihan bvat lvītan sahlai mas mā 8 iṅ sovaṅ-sovaṅ, saṅ ra taji maṅilala sukad bā i poh saṅ paṅadaggan anak vanua i kahuripan vatak lunturan vinaih pasak-pasak vḍihan yu 1 mas mā 8ǁ juruniṅ kanayakān i kinivaṅ saṅ lagai anak vanua i kavu kapatihan vinaih pasak-pasak vḍihan yu 1 mas mā 4 paṅuraṅ saṅ kinivaṅ vadvānira milua irikaṅ śuśukan prāṇa 5 saṅ śala ramani barubuh anak vanua ri vuaṅ kalaṅ vatak kinivaṅ, muaṅ saṅ gasyak ramani gavaṅ anak vanua i vvaraṅ vatak talaṅ, muaṅ saṅ saṅkhara ramani vidyū anak vanua i kilipan vatak kilipan, muaṅ daladap anak vanua i kaṇḍaṅ vatak valakas, muaṅ saṅ prajña anak vanua i tamyaṅ vatak paku vaṅi, kapua vinaihan pasak-pasak vḍihan yu 1 mas mā 2 iṅ sovaṅ-sovaṅ, paṅuraṅ saṅ ra kriṅ 2 saṅ purul ramani vudyaṅ anak vanua i tuṅguyuṅ vatak kinivaṅ, muaṅ saṅ gunuṅ ramani pakudān, kapua vinaih pasak-pasak mas mā 2 iṅ sovaṅ-sovaṅ, paṅuraṅ saṅ manimpiki pu mamvi ramani manojña anak vanua i tarum bajaṅ vinaih pasak vḍihan sahlai mas ku 2ǁ patih i kinivaṅ nayaka saṅ ra kavu si dr̥piṅ ramani paṅalah muaṅ saṅ gəgəl ramani tuṅgaṅ, kapua vinaihhan pasak-pasak vḍihan yu 1 mas mā 4 kbo 1 vḍus 5 patih lampuran i kavu saṅ katimahā vinaih pasak vḍihan yu 1 mas mā 4 muvah patih lampuran prāṇa 3 rakai vadarā, saṅ ra lua, saṅ lmah hiḍi, kapua vinaihan pasak-pasak vḍihan yu 1 mas mā 2 iṅ sovaṅ-sovaṅ, parujarniṅ patih 2 saṅ ra vakan anak vanua i kilipan vatak kinivaṅ, muaṅ si vahugyan ramani purul anak vanua i vinaṅun vatak kinivaṅ, kapua vinaih pasak-pasak vḍihan yu 1 mas mā 2 iṅ sovaṅ-sovaṅ, vahuta i kinivaṅ saṅ ra səaṅ saṅ barut ramani lucir anak vanua i səaṅ kavahutān i kinivaṅ vinaih pasak-pasak vḍihan yu 1 mas mā 4 kbo 1 vahuta lampuran vinaih pasak-pasak mā 6 kinabaihanya, pihujuṅniṅ vahuta 2 si caṅkir anak vanua i səaṅ vinaih vḍihan yu 1 mas mā 4 muvah pihujuṅniṅ vahuta saṅ purul anak vanua i vinaṅun vatak kinivaṅ vinaih pasak vḍihan yu 1 mas mā 2ǁ rāma māgman i poh irikanaṅ vanua sinuśuk anuṅ kabayan pratiśāra i kahayvaknanikaṅ vanua i poh, saṅ tuha banua si gupi ramani javil, kalima si rəmma ramani gaṇṭih, juru si saṇḍak ramani libat, muvah juru si virat ramani nuṅgū, si aṅgal, si kuyū, parujarniṅ juru si krit, patṅahanniṅ juru si səgəl ramani basava, tuha kalaṅ sīsuk ramani turus, vinkas si rutut ramani buhara, tuha guśali si tato ramani sāgi, gusti prāṇa 6 prathama gusti kaṇḍit ramani buṭəl, muvah gusti si kandəl ramani ḍuḍuk, muvah gusti si pula ramani varuvu, muvah gusti si kirim ramani gimuh, muvah gusti si caṅal ramani cakaṅ, muvah gusti si jamah ramani baisus, parujar 2 si mula ramani buddhi, muaṅ si gamana piṇḍa rāma māgman prāṇa 17ǁ rāma maratā i poh si kabya ramani sīma, si gaḍiṅ ramani hampaluṅ, si karyyut ramani capah, si cuṇṭəṅ ramani krap, si paṇḍe ramani hiṇḍaṅ, si taṅkiraṅ ramani tambiluṅ, si katak ramani pavan, si pandət ramani bantər, si liṅir ramani vələt, si prakāra ramani kuruh, si kudyal ramani tarambal, si maṅga ramani garga, si guruntuṅ ramani tatuk, si sādha ramani dhūta, piṇḍa rāma maratā prāṇa 14ǁ raiṇanta si [**] inaṅni piṅul, si tiris inaṅni gaṇṭih, si virikan inaṅni javil, si jabvah inaṅni śuddhā, si limvayā inaṅni kamman, si vulatan inaṅni gaḍiṅ, piṇḍa raiṇanta prāṇa 6ǁ rarā mabhramaṇa tinonton si kārigna, si dariṇī, muaṅ si rumpuk, muaṅ vərə-vərəhnya, si javay, si baryyutǁ rāma tpi siriṅ milu sākṣī riṅ manuśuk sĭma, kalaṅ si brita ramani taram anak vanua iṅ pulai vatak galaṅ, tuha banva si palvak ramani turubut anak vanua ri vtuan, vatak kinivaṅ, juru si vaṅun ramani vīra anak vanua ri dadam sīma kudur, tuha banua si vapra ramani gampvar anak vanua i vuaṅṅ hijo vatak luvakan, juru si pyaṅ ramani muṇḍu anak vanua i sukup sīma kudur, tuha banua si dhanyā ramani vava[*] anak vanua ri kasisap vatak kayo, tuha kalaṅ si niti ramani vḍuṅ anak vanua i paskaran vatak laṅitan, tuha kalaṅ si saṅkhara anak vanua i sampū sīma haji, maṅmit savah haji iy aluhur 2 si ndandok ramani hasin anak vanua i səaṅ vahuta ri kinivaṅ, muaṅ [*][.]īni anak vanua i buṅur vatak kinivaṅ, piṇḍa vanua tpi siriṅ sapuluh vanua, piṇḍa rāma umilu sākṣiniṅ sīma prāṇa 10 kapua vinaihhan pasak-pasak vḍihan yu 1 mas mā 2 iṅ sovaṅ-sovaṅǁ maṅkanaṅ manuluppakan rāmanta vrai muaṅ kaluaṅ tinaḍah saṅ vahuta hyaṅ kudur muaṅ vadvā rakryān saṅ paṅuraṅ kabaih muaṅ rāmanta kabaih, manulup si rapə:ṅ anak vanua i vaduri vatak rumviga, vinaih vḍihan yu 1 mas mā 2ǁ maṅkana saṅ madāṅ, muaṅ saṅ maṅla prāṇa 3 pu vilut anak vanua i vraṅ sĭmaniṅ vihāra vaitanniṅ havān, muaṅ saṅ janar anak vanua iṅ maho vatak vka, muaṅ saṅ bayur anak vanua i marhyaṅ i sīma śrī mahārāja lumāh iṅ śataśr̥ṅga, kapua vinaih pasak-pasak vḍihan yu 1 mas mā 2 iṅ sovaṅ-sovaṅǁ saṅ mūla vuddha 2 hulu vras ḍapunta pivvi anak vanua i ra vuaṅ vatak kinivaṅ, muaṅ si lañot ramani mulat anak vanua i vuaṅ vulu vatak luvakan kapua vinaih vḍihan yu 1 mas ku 2 iṅ sovaṅ-sovaṅ, mapaḍahi matuvuṅ si pataṅ ramani turavus anak vanua i ra poh vinaih vḍihan yu 1 mas mā 1 ku 1 muvah mapaḍahi sy usā ramani vakul anak vanua i hināṅan vatak luvakan vinaih mas ku 2 marəgaṅ si bicar ramani viṣama anak vanua i hijo vatak luvakan vinaih vḍihan yu 1 mas mā 1ǁ matapukan 2 si mala anak vanua i savyan vatak kinivaṅ, muaṅ si parasi anak vanua i tira vatak mḍaṅ kapua vinaih mas mā 1 iṅ sovaṅ-sovaṅ, mabañol jurunya 2 si lugunduṅ anak vanua i rasuk vatak luvakan, muaṅ si kulika anak vanua i luṅlaṅ vatak tnəp vinaih vḍihan yu 1 mas mā 6 kinabaihannya ruaṅ juruǁ sajiniṅ manuśuk ṣīma vḍihan saṅ hyaṅ brahmā yu 1 mas mā 1 vḍihan saṅ hyaṅ śuśuk kulumpaṅ yu 4 mas mā 4 vaduṅ 1 rimvas 1 patu-patuk 1 lukai 1 tampilan 1 liṅgis 4 tatah 1 vaṅkyul 1 kris 1 kampit 1 gulumi 1 pamājha 1 dom 1 kurumbhāgi 1 kampil 1 paṅlivətan 1 tahas 1 padyusan 1 kavah 1 papañjutan 1 saragi inuman 1 saragi paivakan 1
