The Sangguran Charter
Ed. by Arlo Griffiths and Wayan Jarrah Sastrawan
---

# 1. main text

frontǁ ◯ ǁ avighnam astu ǁ

#### i. āryā

	śivam astu sarvva-jagatah para-hita-niratāh bhavantu bhūta-gaṇāh
	doṣāh prayāntu nāśām sarvvatra sukhī bhavatu lokah ǁ ma ǁ ✤ ǁ

ǁ svasti śaka-varṣātīta 850 śravaṇa-māsa tithi caturdaśi śukla-pakṣa, vu‚ ka‚ śa‚ vāra‚ hastā-nakṣatra, viṣṇu-devatā‚ sobhāgya-yoga,

irikā divasani ājñă śrī mahārāja, rakai paṅkaja dyah vava śrī vijayalokanāmottuṅga, tinaḍah rakryān mapatih i hino pu siṇḍok śrī īśānavikrama, umiṅsor i samgat momah-umah kālih maḍaṇḍər pu padma‚ aṅgəhan pu kuṇḍala, kumonakan ikanaṅ vanua i saṅguran vatak vaharu‚ gavai mā 2 paṅguhan tapak mas su 6 sīmān susukan denīkanaṅ punta i manañjuṅ maṅaran ḍaṅ ācāryya ḍa[*]licikhya‚ muaṅ si dahil sy aṅgudī, səpət, ḍa pu jambaṅ, kəsək, ḍa pu bhairava, basya‚ lukiṅ‚ bhaṇḍa‚ tamblaṅ, haḍaṅ‚ cigər‚ ḍa pu ruyut vilaṅ, kañju, durdig, suji, sugas, arpaṇākna i bhaṭāra i saṅ hyaṅ prasāda kabhaktyan iṅ sīma kajuru-gusalyan i manañjuṅ, paknānya sīma punpunana bhaṭāra, umahayva asiṅ samananā i saṅ hyaṅ dharmma saṅkānaniṅ śiva-caru-nivedya i bhaṭāra prātidina,

maṅkana iṣṭa-prayojana śrī mahārāja muaṅ rakryān mapatih rikanaṅ vanua i saṅguran inarpaṇnākan i bhaṭāra i saṅ hyaṅ prāsāda kabhaktyan iṅ sīma kajuru-gusalyan i manañjuṅ māri vatak vaharu, parṇnahanya svatantra tan katamāna deniṅ patih vahuta muaṅ saprakāraniṅ maṅilala drabya haji iṅ daṅū‚ miśra para-miśra vulu-vulu prakāra, paṅuraṅ, kriṅ, paḍam, manimpiki, paranakan, limus galuh‚ paṅaruhan, taji‚ vatu tajam‚ sukun‚ halu varak‚ rakadut, pinilai, kataṅgaran, tapa haji, air haji, malandaṅ, ləca, ləblab‚ kalaṅkaṅ, kutak‚ taṅkil, tr̥pan, salvit‚ tuha dagaṅ, juru gusali‚ tuhān nambi, tuhān huñjaman, tuhān juḍi‚ juru jalir, pamaṇikan, miśra hino‚ vli hapū, vli vaduṅ‚ vli tambaṅ‚ vli pañjut‚ vli harəṅ‚ pabisar‚ palamak, pakaluṅkuṅ, urutan, dampulan, tpuṅ kavuṅ‚ suṅsuṅ paṅuraṅ‚ pasuk alas, payuṅan, sipat vilut, pāṅin-aṅin, pamāvaśya, puluṅ paḍi, skar tahun‚ panrāṅan, panusuh, hopan‚ sambal sumbul, hulun haji pamr̥ṣi vatak i jro, ityaivamādi tan tamā irikanaṅ vanua śīma i saṅguran, kevalā bhaṭāra i saṅ hyaṅ prāsāda kabhaktyān iṅ sīma kajuru-gusalyān i manañjuṅ atah pramāṇā i sadr̥bya-hajinya kabaih,

samaṅkana ikanaṅ sukha-duhkha kady āṅgāniṅ mayaṅ tan pavvah‚ valū rumambat iṅ natar‚ vipati, vaṅkai kābunān, rāh kasavur iṅ dalan, văk-capalā‚ duhilatan, hidu kasirat, hasta-capalā, mamijilakan turahniṅ kikir‚ mamūk, mamumpaṅ, ludān‚ tūtan, ḍaṇḍa kuḍaṇḍa, bhaṇḍihalādi, bhaṭāra i saṅ hyaṅ prāsāda kabhaktyān atah parānani drabya-hajinya,

kūnaṅ ikanaṅ miśra‚ mañambul, mañaṅvriṅ, maṅlākha, maṅubar‚ matarub‚ maṅapus‚ manūla vuṅkuḍu‚ maṅgula‚ maṅdyun‚ maṅhapū‚ mamubut‚ maṅluruṅ‚ magavai ruṅki, payuṅ vlū, mopih‚ akajaṅ, magavai kīsī, maṅanam-anam, manavaṅ, manahəb, mamisaṇḍuṅ manuk‚ makala-kalā kapva ya tribhāgān drabya-hajinya, sadūmān umarā i bhaṭāra, sadūman umarā i saṅ makmitan sīma, sadūman maparaha i saṅ maṅilala drabya haji,

kapva ikanaṅ masambyavahāra hana ṅkāna hiniṅ-hīṅan kvaihanya, anuṅ tan knā de saṅ maṅilala drabya haji‚ tluṅ tuhān iṅ sasambyavahāra iṅ sasīma, yan paṅulaṅ kbo 20 sapi 40 vḍus 80 aṇḍah savantayan‚ maguluṅan tluṅ pasaṅ, maṅarah tluṅ lumpaṅ‚ paṇḍai sobuban‚ paḍahi tluṅ taṅkilan‚ matitih sakulit, uṇḍahagi satuhān, macadar pataṅ pacadaran, parahu 1 masuṅhara 3 tan patuṇḍāna, yāpvan pinikul dagaṅnya kady aṅgāniṅ mabasana, masayaṅ, makacapuri, maṅuñjal, maṅavari, kapas‚ vuṅkuḍu, vsi, tambaga‚ gaṅsa‚ timah, paḍat, pamaja, vuyah‚ lṅa‚ bras, gula, bsar‚ kasumba, saprakāraniṅ dval pinikul kalima vantal iṅ satuhān pikul-pikulananya iṅ sasīma ikanaṅ samaṅkana tan knāna de saṅ maṅilala drabya haji, saparānanya sadeśanya, ndān makmitana ya tulis maṅkai lvīranya‚ yāpvan lbih saṅkā rikanaṅ sapaṅhīṅ iriya‚ knāna sakalbihnya de saṅ maṅilala sodhāra haji tan adhikāna,

irikanaṅ kāla maṅasəākan ikanaṅ punta i manañjuṅ pasak-pasak i śrī mahārāja pirak kā 1 vḍihan tapis yu 1, rakryān mapatih i hino śrī īśānavikrama inaṅsəān pasak-pasak pirak kā 1 vḍihan tapis yu 1, rakai sirikan pu maraindra, rakai vka pu balyaṅ, samgat momah-umah kālih maḍaṇdər, aṅgəhan inaṅsəān pasak-pasak pirak dhā 5 vḍihan yu 1 sovaṅ-sovaṅ, tiruan ḍa punta taritip, amrāti havaṅ vicakṣaṇa, pulu vatu pu paṇḍamuan‚ halaran pu guṇottama, maṅhuri pu maṅuvil, vadihati pu dinakara‚ makudur pu balavān, inaṅsəān pasak-pasak pirak dhā 1 mā 4 vḍihan yu 1 sovaṅ, vaharu rikaṅ kālaṅ pu variga inaṅsəān pasak-pasak pirak dhā 1 mā 4 vḍihan yu 1, samgat anakbi dhā 7 mā 8 kain vlah 1, saṅ tuhān i vaharu vinaih pasak-pasak pirak dhā 6 kinabaihhanira, tuhān i vadihati 2 mira-mirah saṅ halaṅ pahuṅ, halaran saṅ suddhyāstha, tuhān i makudur 2 vatu valaiṅ saṅ bhūte, [**] saṅ variṅin, paṅuraṅ i vadihati saṅ ra vuṅu, manuṅgu saṅ hovaṅka, paṅuraṅ i makudur saṅ ra kvəl‚ manuṅgu saṅ kubacklumpaṅ‚ vinaih pasak-pasak pirak mā 1, vḍihan yu 1 sovaṅ-sovaṅ, saṅ tuhān i pakaraṇān makabaihan juru kanayakān i hino samgat guṇuṅan pu tuntun‚ juru vadvā rarai, saṅ ra guyu‚ juru kalula pu vali, kaṇḍamuhi saṅ geṣṭa, parujar i sirikan hujuṅ galuh, i vka viridih, i kanuruhan saṅ rokat, i sbaṅ saṅ vimala‚ i bavaṅ saṅ jalaṅ, i maḍaṇḍər saṅ cakra, ryy āṅgəhan saṅ tuhan, i tiruan sumuḍan ḍa punta saṅgama, i hujuṅ saṅ pavudukan vinaih pasak-pasak pirak dhā 2 mā 8 kinabaihanira, saṅ citralekha i hino pasak-pasak dhā 2 mā 8 kinabaihanira, patih juru kālih vasah saṅ kulumpaṅ, kuci saṅ ra kavil, pasak-pasak dhā 1 mā 4 sovaṅ-sovaṅ, parujarnya piṅsor hyaṅ paskaran, pasak-pasak pirak mā 5 sovaṅ-sovaṅ, lumaku manusuk i vadihati saṅ kamala, lumaku manusuk i makudur saṅ tajam i susuhan saṅṅ astuti saṅ balā, i tapa haji saṅ pacintān vinaih pasak-pasak dhā 1 vḍihan yu 1 sovaṅ-sovaṅ, patih i kanuruhan [.]i [****] saṅ jāta patih i hujuṅ saṅ kahyunan, patih i vaharu saṅ nīla‚ patih i tugaran saṅ mala, patih pamgat i vaharu saṅ gambo‚ patih paṅkur saṅ maṅka, saṅ raṅga vinaih pasak-pasak dhā 1 vḍihan yu 1 sovaṅ-sovaṅ, patih lampuran saṅ prasama, pasak-pasak pirak mā 8 vḍihan hlai 1 parujar patih si manohara pasak-pasak dhā 1 vḍihan yu 1, parujar patih i kanuruhan si jaluk, si rambət‚ parujar patih i vaharu si bṅal, si tañjak, si cacu‚ pasak-pasak pirak mā 8 vḍihan hlai 1 sovaṅ-sovaṅ, vahuta i vaharu si balusyak si kəndul, tuha kalaṅ‚ vinaih pasak-pasak dhā 1 vḍihan yu 1 sovaṅ-sovaṅ, piluṅgah si rāji‚ si bantan‚ vinaih vḍihan hlai 1 sovaṅ-sovaṅ, rāma tpi siriṅ milu pinakasākṣīniṅ manusuk sĭma, i tugaran gusti si lakṣita, tuha kalaṅ si yogya‚ vinaih pasak-pasak pirak mā 8 vḍihan yu 1 sovaṅ-sovaṅ‚ i kajavān […], i pavaṅkuan, si surā‚ i kḍi-kḍi si pahaṅ, i buṅkaliṅan si tiñjo‚ iṅ kapatihan si piṅul, i ḍahu si tambas vinaih pasak-pasak pirak mā 4 sovaṅ‚ patih i vuṅa-vuṅa pirak mā 4, riṅ papanahan vinkas si mañjavat‚ i kajar kulapati si kaṇḍi, i tampur si təṅəran vinaih pasak-pasak pirak mā 4 sovaṅ, si mañā si kəsək si vudalū si kudi‚ matətəṅən, si luluk vinaih pasak pirak mā 4 vḍihan hlai 1 sovaṅ‚ abañol si lulut‚ si spat, si hirəṅ‚ vinaih vḍihan hlai 1 sovaṅ, avayaṅ si rahina pirak mā 4 vḍihan yu 1 saṅ boddhi‚ saṅ mārgga‚ vinaih vḍihan yu 1 sovaṅ,

i tlasniṅ mavaih pasak-pasak muaṅ vḍihan i sira kabaih pinarṇnah ikanaṅ saji i saṅ makudur i sorniṅ vitāna‚ maṅārgha ta saṅ pinakaviku sumaṅaskāra ikanaṅ susuk muaṅ kulumpaṅ, maṇḍiri ta saṅ makudur maṅañjali i saṅ hyaṅ təas maluṅguh i sorniṅ vitāna‚ māndlan pāda humarəppakan saṅ hyaṅ təas, masiṅhal vḍihan yu 1 tumŭt saṅ vadihati, lumkas saṅ makudur maṅuyut manətək gulūniṅ hayām‚ linaṇḍəssakan iṅ kulumpaṅ, mamantiṅakan hantlū iṅ vatu sīma, mamaṅmaṅ manapathe saminaṅmaṅnira daṅū‚ i katguhakna saṅ hyaṅ vatu sīma‚ ikana līṅnira‚

īndah ta kita kamuṅ hyaṅ i baprakeśvara agasti mahārəṣi pūrvva dakṣiṇa paścimottara maddhya ūrddham adhah ravi śaśī kṣiti jala pavana hūtāśana yajamānākāśa dharmma ahorātra sandhyā hr̥daya, yakṣa rākṣasa pisāca pretāsura garuḍa gandharvva catvāri lokapāla, yama varuṇa kuvaira bāśava muaṅ putra devatā pañcakuśika‚ nandīśvara mahākāla ṣadvināyaka nāgarājā dūrggādevī caturāśra, ananta surendra, ananta hyaṅ kālamr̥tyu gaṇabhūta kita prasiddha maṅrakṣa kaḍatvan śrī mahārāja i mḍaṅ iṅ bhūmi matarām kita umilu manarīra, umasuk iṅ sarvva-sarīra kita sakala sākṣī-bhūta tumon madoh lāvan maparə̄‚ riṅ rahina‚ riṅ vṅi at ḍəṅəākan ta ikeṅ samaya sapatha sumpah pamaṅmaṅmami ri kita hiyaṅ kabaih, yāvat ikanaṅṅ vaṅ durācāra tan māgum tan makmit irikeṅ sapatha sinrāhakan saṅ vahuta hyaṅ kudur‚ hadyan hulun matuha rarai laki-laki vadvan‚ viku grahastha muaṅ patih vahuta rāma asiṅ umulah-ulah ikeṅ vanua i saṅguran‚ sīma inarpaṇākannikanaṅ punta i manañjuṅ i bhaṭāra‚ i saṅ hyaṅ prāsāda kabhaktyan iṅ sīma kajuru-gusalyan‚ i dlāhaniṅ dlāha vavaka ta ya, ṅunivaih yan ḍavuta saṅ hyaṅ vatu sīma, tasmāt kabuataknanya, patyanantāta ya kamuṅ hyaṅ, deyantat patīya‚ tatt anoliha i vuntat, tat tiṅhala i likuran, taruṅ iṅ adəgan, tampyal i viraṅan‚ tutuh tuṇḍunya vlah kapālanya sbitakan vtaṅnya rantann ususnya vtuakan ḍalmanya‚ ḍuḍuk hatīnya paṅan dagiṅnya inum rāhnya təhər pəpədakan vkasakan prāṇantika, yan para riṅ alas paṅananniṅ moṅ‚ patukniṅṅ ulā pulīraknaniṅ devamanyu, yan para riṅ tgal alappanniṅ glap sampalaniṅ rākṣasa, paṅananniṅ vuil si pamuṅuan, arah ta kita kamuṅ hyaṅ kuśika gargga metrī kuruṣya pātāñjala, suvuk lor suvuk kidul suvuk kuluan suvuk vaitan, buaṅakan riṅ ākāśa, salambitakan i hyaṅ kabaih‚ tibākan riṅ mahāsamudra‚ klammakan iṅ ḍavuhan alapan saṅ hyaṅ jalamm er dudutanniṅ tuviran saṅhapanniṅ vuhaya‚ ṅkānan matya ikanaṅṅ vaṅ anyāya lumbur ikeṅ vanua sĭma i saṅguran, upadravā riṅ devatā bhrāṣṭa liputanniṅ ḍira muliha rikaṅ naraka‚ tibākan iṅ mahārorava, klan de saṅ yamabala‚ palun de saṅ kiṅkara‚ piṅpitva ata yan bimbān pāpa ata ya‚ saṅsāra sajīvakāla, salvirniṅ duhkha paṅguhanya sarūpaniṅ lara hiḍapannya, sakelikniṅ maṅjanma dadyananya, avūka tan tammuaṅ sāma, vkasakan havu kairir, maṅkanā tmahananikanaṅṅ vaṅ anyāya lumbura ikeṅ śīma i saṅguran,

i tlas saṅ makudur maṅuyut masalin ta sira kabaih, kapva maluṅguh iṅ tkan pasək tumūt krama saṅ hana riṅ kon patih vahuta rāma kabayan muaṅ rāma tpi siriṅ kabaih, matuha manvam laki-laki vadvan kaniṣṭamaddhyamottama‚ tan hana kāntun, umilu manaḍah riṅ paglaran, kinuran-kuran inaṅsəan skul dandānan, hinirusan kla-kla ambil-ambil, kasyan lit-lit tlu saranak saṅa-saṅān haryyas rumba-rumbah kuluban tetis tumpuk-tumpuk ḍeṅ hañaṅ ḍeṅ hasin kakap biluṅluṅ kaḍivas huraṅ kavan laya-layar hala-hala hantiga inariṅ suṇṭa atak pəhan, piṇḍa gaṅan iṅ saron 8 len sankā riṅ knas ivak prakāra, anaḍah ta sira kabaih yathāsukha maṅinum siddhu‚ ciñca, kilaṅ tuak piṅtiga sovaṅ‚ vinuvuhan tambul inañjapan kuravu kurima, asam dvadval, kapva madulur malarih, umaṅsə: taṅ jnu, skar, rujak, anabəh ta saṅ matuvuṅ, maṅḍiri ta sira kabaih patih pramukha, manambah humarap i sārah-arahniṅ kahanān śrī mahărāja, muaṅ rakryān mapatih, i tlasniṅ manambah maṅiproper rightgal rāvaṇa-hasta, sampun saṅkap ikanaṅ inigəlakan maluṅguh sira muvah vinuvuhan tambul linarihan piṇḍua sovaṅ, umaṅsə: taṅ baṅlus linarihan muvah matlasan sira kabaih kapua mulih iy umahnira, i kahlammanya gumanti ikanaṅ rāma i saṅguran muaṅ ikanaṅ punta i manañjuṅ lāvan saṅ umyāpāra ikanaṅ susukan sĭma vinaih manaḍaha, ikanaṅ mabaṅol si lulut si spat si hiraṅ kapva umintonakan guṇanya, irikanaṅ vṅi manaṅgap ta sirăvayaṅ maṅaran rahina, nāhan kramanikanaṅ susukan sīma i saṅguran, suampun samprayukta, likhita citralekha i hino lakṣaṇa ǁ ◯ ǁ 

# 2. extra lines at bottom of a and top of b

[*****] vinaih pirak pasak-pasak vḍihan yu 1 sovaṅ-sovaṅ, ri sthiranya vanua i saṅguran [********] [*] 

prayatnakna [******] lava [******] atavakadusīrahi kvaih, aṅuṅguṅ i vka [***] paṅura [**] lunavuhak [****] t ahalulu [***] vvaye katmuani putra-putr(i) [**] gvampimmilipuru [**] vka lu
