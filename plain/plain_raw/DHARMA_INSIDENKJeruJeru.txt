Jeru-Jeru (852 Śaka)
Ed. by Eko Bastiawan and Arlo Griffiths
---

front svasti śaka-varṣātita 852 jyeṣṭa-māsa tithi ekădaśi kr̥ṣṇa-pakṣa tu pa bu vāra, pūrvvastha aśvini-nakṣatra, aśvino-devata, atigaṇḍa-yoga irikā divaśa rakryān hujuṅ pu madhura manambah i śrī mahārāja śrī īśānavikrama dharmmotuṅgadeva umalaku ikaṅ vanua i jru-jru anak iṅ vanua i liṅgasuntan vatək hujuṅ, tapak mas su 3 paknanya dharmmakṣetra, savahani kuśala rakryān hujuṅ saṅ hyaṅ śāla i himad maṅkana səmbah rakryān hujuṅ i śrī mahārāja tlas sinanmata, matəhər ta ya pinagəhakan inarpaṇakan rakryān hujuṅ i saṅ hyaṅ śāla an sīma savaha saṅ hyaṅ śāla i himad paknānya svatantra tan katamāna deniṅ patih vahuta rāma nayāka parttaya samgat ṅuniveh saprakarani maṅilala drabya haji riṅ daṅū miśra parāmiśra vulu-vulu prakāra paṅuraṅ kriṅ padam manimpiki paranakan limus galuh paṅaruhan taji vatu tajam, sukun halu varak rakadut pinilai kataṅgaran tapa haji air haji malandaṅ lca ləbələb kalaṅkaṅ kutak taṅkil tr̥pan, saluit tuha dagaṅ, tuha gusali, maṅrumbai maṅguñjai tuhanambi, tuhān huñjaman, vatu valaṅ, pamaṇikan maṇiga sikpan rumban vilaṅ banua, viji kavah tiṅkəs māvi tuhāñ juḍi juru jalir, miśra hino, vli hapū, vli tambaṅ, vli pañjut vli har̥ṅ palamak pakaluṅkuṅ uruttan dampulan tpuṅ kavuṅ suṅ-suṅ paṅuraṅ, pasuk alas, payuṅan, puluṅ paḍi, pabəsar, paguluṅ pāṅinn-aṅin, sipat vilut pamāvaśya, hopan, turun-turun, panrāṅan, skar tahun, panusuh, pahaliman, kḍi, valyan, vidu maṅiduṅ, sambal sumbul, hulun haji, pamr̥ṣi vatakk i jro ityaivammādi tan tamā rikanaṅ sīma, kevala saṅ hyaṅ śāla pramāṇā i sadrabya-hajinya kabaih, samaṅkana ikanaṅ sukhadukha kady aṅgāniṅ mayaṅ tan pavuah, valū rumambat iṅ natar, vipati, vaṅkay kābunan rah kasavur iṅ dalan, vākcapalā, duhilatan, hastacapalā, mamtvakan vuriniṅ kikir, mamūk, mamumpaṅ, lūdan, tūtan, ḍaṇḍa kuḍaṇḍa, bhaṇḍihalādi, bhaṭāra ri śāla atah parānani sadrabya-hajinya, kunaṅ ikāṅ miśra mañambul, mañavriṅ, maṅlākha, maṅapus, mapahaṅan matarub, manūla vuṅkuḍu, maṅdyun maṅubar, maṅhapū, maṅluruṅ, magavay ruṅki, payuṅ vlū, mopih, akajaṅ, agavay kisi, maṅanamm-anam, mamubut, manavaṅ, makala-kalā, mamisaṇḍuṅ manuk, bhaṭāra ri śāla atah pramāṇā i sadrabya-hajinya, samaṅkana ikanaṅ parahu pavalijan 1 masuṅhar 2 tan patuṇḍana, banyaga bantal, adagaṅ kapas, vuṅkuḍu kasaṅa bantal, mabasana kalima bantal, aṅuñjal 1 paṇḍai vsi satarub, paṇḍai mas 1 paṇḍai tambaga 1 gaṅśa 1, aṅulaṅ kbo savurugan, sapi prāṇa 3, vḍus saparaṅgaṅ, aṅulaṅ aṇḍah satarub, samaṅkana drabya saṅ hyaṅ śāla, tan knā iṅ salvirniṅ drabya haji saprakāra, irikanaṅ kāla maṅasəakan rakryān hujuṅ pasək-pasək i śrī mahārāja mas su 5 vḍihan tapis cadar yu 1 muaṅ i taṇḍa rakryān kabaih, kapua vinaih pasək-pasək kāyānurūpa, rake sirikan dyah amarendra, vka dyah balyaṅ rakryān momah-umah kālih maḍaṇḍər pu padma aṅgəhan pu kuṇḍala tiruan ḍapunta taritip inasəan pasək mā 1, vḍihan tapiś cadar yu 1 sovaṅ-sovaṅ, halaran pu guṇottama inasəan pasək mā 1, vḍihan ragi yu 1, mamrāti havaṅ vicakṣaṇa maṅhuri pu paṇḍamuan, tilimpik pu dhanuka, dalinan pu karṣaṇa vinaih pasək mā 5 vḍihan ragi yu 1 sovaṅ-sovaṅ, vadihati saṅ dinakara, akudur pu balavān vinaih pasək mā 1, vḍihan ragi yu 1 sovaṅ-sovaṅ, tuhān i vadihati 2 mira-mirah saṅ halaṅ pahuṅ, halaran saṅ lbur poh, tuhān i makudur 2 vatu valaiṅ saṅ ra mājha, vatu kiluṅ saṅ tpusan, vinaih pasək mā 5 vḍihan ragi yu 1 sovaṅ-sovaṅ, paṅuraṅ i vadihati saṅ ra vuṅū, anuṅgū saṅ hovaṅka paṅuraṅ i makudur saṅ ra kvəl, anuṅgū saṅ kulumpaṅ vinaih pasək mā 2 ku 2 vḍihan ragi hlai 1 sovaṅ-sovaṅ, saṅ tuhān i pakaraṇan juru kanabackyakan samgat guṇuṅan vuntun to pu tuntun juru vadvā rarai saṅ ra guyu, juru kalula pu bālī, kaṇḍamuhi punta geṣṭa vatu varaṇī saṅ nītī parujar i sirikan hujuṅ galuh i vka viridih i kanuruhan rokat i sbaṅ saṅ bimala, i srāṅan saṅ satyaka i maḍaṇḍər saṅ cakra, iy aṅgəhan saṅ vidya i tiruan sumuḍan punta saṅgama vinaih pasək mā 1, kinabaihannira lumaku manusuk i vadihati saṅ və:han, i makudur saṅ ra majha vineh pasək mās su 2 mā 8 sovaṅ-sovaṅ, paṅaṅkat i saṅ hyaṅ kudur mas su 5 hop sajiniṅ pomah-umah prakāra, dakṣiṇa saṅ hyaṅ brahmā mā 1 saṅ hyaṅ lambu mā 1 saṅ hyaṅ susuk vḍihan yu 2 vḍihanire vadihati makudur yu 1 siṅhalananira yu 2 patih juru kālih vasah saṅ kayu matəb, kuci saṅ buka vineh pasək mā 5 vḍihan ragi yu 1 sovaṅ-sovaṅ, parujarnya piṅsor hyaṅ, paskaran vineh mā 2 ku 2 sovaṅ-sovaṅ, patih kahyunan puntani turus saṅ dumpil, varaṇa, saṅ ambaka, saṅ smī vineh mā 4 vḍihan ragi yu 1 sovaṅ-sovaṅ, patih kahyunan maṅharəp babak rikaṅ kāla saṅ lāgi vineh mā 5 vḍihan ragi yu 1 vargga patih anakbi ilu kinannān pasək, saṅ baruṇā anakbi, saṅ najī ibuni marapi, saṅ kbək vineh mā 2 ken vlah 1 sovaṅ-sovaṅ, vargga patih kahyunan laki-laki vineh pasək harivaṅśa, bāṇa, juraṅ daṅkal marapi, vineh mā 2 vḍihan hlai 1 sovaṅ-sovaṅ, patih pamgat saṅ jarā, maṅhambin saṅ balusyak, vineh pasək mā 4 vḍihan ragi yu 1 ⌈sovaṅ-sovaṅ, gusti saṅ śaka juru banua saṅ hira panulisan pr̥thama, maṇiga ləkər, barsahan samə, vineh mā 2 vḍihan yu 1 sovaṅ-sovaṅ, parujar patih kahyunan bisat, parujar patih pamgat babus, parujar patih maṅhambin nanī, pañjuruan iṅ pakaraṇan astuti malavaṅ kālih jaṅga kāndha, paṅler bhoma, ugal-ugal savur juru kalaṅ sambī tajuṅ kilan, mḍaṅ, gantər, vinaih mā 1 vḍihan hlai 1 sovaṅ-sovaṅ, vahuta paṅuñjaṅan si dhavala, kamāsihan putra laguntən unat vineh pasək mā 4 vḍihan, ragi yu 1 sovaṅ-sovaṅ, taṇḍa rakryān ilu pinakasākṣī rikaṅ kāla, kanuruhan dyah mumpaṅ vaharu pu kulumpaṅ, vineh pasək mās su 1 mā 4 vḍihan paḍi hlai 1 sovaṅ-sovaṅ, saṅ tuhan i kanuruhan saṅ ra baṇir, saṅ ra vuja vatu kiluṅ, saṅ părtha, vineh mas su 1 mā 4 kinabaihānira vḍihan ragi hlai 1 sovaṅ-sovaṅ, tpi siriṅ ilu pinakasākṣī rakryān juru gotra i kanuruhan rakai paṅambuhan rakai siñjalan, vineh mā 4 vḍihan yu 1 sovaṅ-sovaṅ, gotra i tampuran saṅ mādhava bapa dyah damū muaṅ dyah damū, vineh mā 2 vḍihan hlai 1 sovaṅ-sovaṅ, devata kaki i balaṇḍit saṅ śivarăśi vineh pasək mā 4 punta i paṅavan uṅgər pramukha, vineh pasək mā 4 kinabaihannira patih tpi siriṅ vineh pasək karūman i kanuruhan saṅ kumbil, maṅhambin saṅ hiraṇya, patih pamgat saṅ prakasita, patih i tugaran paṅajaran saṅ māla, patih paṅkur i vaharu saṅ raṅga, vineh pasək mā 4 vḍihan yu 1 sovaṅ-sovaṅ, samaṅkana kvaihnira ilu pinakasākṣī hinanakan kālaniṅ manusuk, i tlasni maṅarpaṇakan pasək i sira kabaih tumama saṅ mavaju haji riṅ kalaṅan riṅ pkan riṅ himad maṅglar saji, sumaṅaskāra saṅ hyaṅ susuk saṅkap sakrama daṅū manətək hayam mabantiṅakan hantiga i saṅ hyaṅ vatu təas susuk, mamaṅmaṅ hyaṅ manapate, liṅnira, īndah ta kita kamuṅ hyaṅ i śrī baprakeśvara śrī haricandana, agasti mahārəṣi, saṅ hyaṅ i daśa deśa, ūrddhamadhah ravi śaśī, kṣiti jala pavana hutāsana, yajamānakāśa dharmma ahorātra sandhyādvaya, yakṣa rākṣasa, piśāca pretāsura, garuḍa kinnara gandharvva, yama baruṇa kuvaira bāsava proper right aśvinodeva, pañcakuśika, nandīśvara mahākāla ṣadvināyaka nāgarājā, dūrggādevī, caturāśra, ananta surendra, hyaṅ kālamr̥tyu sakvaih ta gaṇa bhūta kita prasiddha maṅrakṣa pr̥thivī manarīra riṅ sarvvaśāva umasuk i sarvvaprāṇa kita sakala sākṣī bhūta, sthīti hana sūkṣma, at rəṅəakan ikiṅ samaya sapata sumpah pamaṅmaṅ mami ri kita hīyaṅ kabaih yāvat ikanaṅṅ vaṅ durācāra tan māgam tan makmit umulah-ulaha ikiṅ sīma, ṅuniveh dumavuta, ikiṅ susuk təas kulumpaṅ, tinanamniṅ kudur asiṅ sakavuaṅṅanya hadian hulun gr̥hastha viku yāvat ya bariba irikiṅ sīma tad varahan panimvatan ta ri ya kamuṅ hyaṅ pati riṅ adəgan tampyal ri tṅanan uvahi ri hiriṅan rantan ususnya ḍaḍat sbitakan ḍalmanya, ātmānya tan tmuaṅ sāma iṅ sahasra janma saluirniṅ ūpadrava tak-tak lintah lakay vḍit tmahananya pañca mahāpātaka tmunya i tlasniṅ manaṅaskāra kinon saṅ mapatih vahuta rāma tpi siriṅ kabaih mapatya maluṅguha yathākrama irikaṅ tkən pasək lor kidul kuluan vetan rikaṅ kalaṅan ri himad luməkas ta makurənproper left-kurən maṅglar kavuṅ skul paripūrṇna hara-hara saṅkap vulu kaṇḍari kaḍivas ḍeṅ hasin ḍeṅ hañaṅ slar capa-capa, rumahan, huraṅ biluṅluṅ hala-hala hantiga inariṅ, vuluniṅ gaṅan miśāka atak sisir takih, kasyan lit-lit gaṅān tlu saranak alap-alap irah-irah kuluban tetis, lumkas ta sira kabaih manadah manahap parka ciñca tvak pāṇādi tka riṅ piṇḍa piṅtiga vinuvuhan ta sira tambul paḍḍīsa, saluirniṅ tambui saprakāra vinuvuhakan tadanantara patṅah manaḍah kinon sira kabaih mavasaha taṅan vinehan sira jnu skar tlas saṅkap muvah sira manaḍah yathāsuka men-men rakryān kahaḍaṅ rikaṅ kāla kapua mintonakan guṇanya matapukan vuvus pramukha vinaih mā 4 kinabaihhanya, avayaṅ kaluṅasuh śravaṇa vinaih mā 4 sovaṅ abañol si livuhan hitip pramukha vineh mā 4 kinabaihanya, cihnanyan tlas mapagəh kasīmānn ikāṅ sīma, katguhaknanira kabaih,
