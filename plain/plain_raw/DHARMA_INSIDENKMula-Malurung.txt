Mula-Malurung
Ed. by Eko Bastiawan and Arlo Griffiths
---

ǁ ◯ ǁ nama śivaya ǁ ◯ ǁ svasti śakavarṣātīta, iṅ śaka, 1177, mārggaśiramāsa, tithi pañcadaśi śuklapakṣa, ma, u, bu, vara, juluṅ, grahacāra, nairitistha, adrānakṣatra, śūlabhr̥tdevata, baruṇamaṇḍala, indrayoga, kuverapārvveśa, karkkaṭarāśi, visvabasumuhūrtta, vavakaraṇa,

irika divaśāny ājñā pāduka śrī mahārāja, sakvaihnira kr̥tapratiṣṭa dainira narāryya sminiṅ rāt, riṅ sanagarasanagara, makamukhya śrī mahārāja, śrīlokavijayapuruṣottamavīrāṣṭabasudevādhipānivāryyavīryyaninditaparakrama mūrdvajanamottuṅgadeva, kr̥tānagarābhiṣekanāmalañchana, makapurassārānugrahanira bhaṭāra parameśvara , śrīsakalayavadvīpanaranāthādiguru, sira saṅ pinakaguru dainiṅ samaptagrāma, samastakṣatriya, makādi sakvaihnira prabhū ṅke riṅ nūṣa java, mvaṅ makottuṅgānugrahanira narāryya sminiṅ rāt, śrīyavadvīpasamastarājādiviśeṣāninditasaṅgrāmaparakramadigvijayānivāryyavīryyasnahanāmottuṅgadeva, prakaśitasminiṅrātnāmalañchana, tinaḍah dainira samastakṣatriya, makādi rakryan mahāmantrī hino, rakryan mahāmantrī sirikan, rakryan mahāmantrī halu, umiṅsor i para taṇḍa rakryan riṅ pakirākiran makādi saṅ pamgat i tirvan, puspapāta ḍaṅ ācāryya jayaṅga, saṅ pamgat iṅ kaṇḍamuhi, puspapāta ḍaṅ ācāryya marmmananda, saṅ pamgat i maṅhuri, puspapāta ḍaṅ ācāryyagraja, tlas karuhun saṅ rāmapati, mapañji siṅharṣa, an aki begos, makasirkasi raṅgah vahas, mapañji buliṇḍah, apasəṅgahan saṅ prāṇarāja, padamlakna saṅ hyaṅ rājapraśasti, umuṅgveṅ upala, tāmbra, ripta kunaṅ, sambhanda, gati saṅ prāṇarāja, an kadi hulun kalilin parṇnah saṅ prāṇarāja, śaivake sira narāryya sminiṅ rāt, tiṅkah saṅ prāṇarāja, śaivaka ri sira kakinira narāryya sminiṅ rāt, sira saṅ līna riṅ ḍāmpa mās, sira saṅ pinratiṣṭanira narāryya sminiṅ rāt, makasvarūpaṅ viṣṇvarccha, na ṅkāne saṅ hyaṅ dharmme kagnəṅan, makasaṅjñā narasiṅhanagara, saṅ prāṇarāja, pinakahastapāda dai narāryya sminiṅ rāt, ri kālaniṅ kāryya pratiṣṭa mahābhāra, muvah ri paṅḍirinira rāmanira narāryya, gumantyani paṅḍirinira kakinira, śaivaka saṅ prāṇarāja, ri sira rāmanira sira pāduka saṅ ahulun saṅjñānira, sira saṅ tlas pinratiṣṭa makasvarūpaṅ viṣṇvarccha denira narāryya sminiṅ rāt, ṅkāne saṅ hyaṅ dharmma ri kiḍal, makanāmadheya narasiṅhāsana, saṅ prāṇarāja lot sāri pinakataṅansukunira, ri kālaniṅ kāryya pratiṣṭa bhūmiśoddhanādi, mvaṅ ri kālani kapratiṣṭanira pamanirātəhər pinakarāmātuhanira, sira saṅ lineṅ kubvan agə̄ṅ, rāmanira narāryya vaniṅ hyūn, kakinira rānakira, sira śrī kr̥tānagara, sira makasvarūpaṅ viṣṇvarccha, ṅkāne saṅ hyaṅ dharmme pikatan, saṅ prāṇarāja muvah pinakahastapāda dai narāryya sminiṅ rāt, ri kālani bhūmiśoddhanādi, muvah ri kālani kapratiṣṭanira yuyutira, ṅkāne saṅ hyaṅ dharmma ri kalaṅ bret, saṅ prāṇarāja pinakapurassārani paṅhuvusakən samahābhārani kāryya, muvah ri kālanira narāryya sminiṅ rāt anusuk dharmma ṅkāne pagə:r, makanāmadheya narasiṅharājya, saṅ prāṇarāja lot hati pinakaparabvatnira, valuyana taṅ ujar , anantara saṅke līnanira pamanira pva, aṇḍiri ta sira pamanira, sira narāryya guṅ iṅ bhaya, śaivaka saṅ prāṇarāja ri narāryya guṅ iṅ bhaya, svarggastha pva narāryya guṅ iṅ bhaya, gumanti ta narāryya toh jaya, pramaṇa riṅ jagat kaka sira dai narāryya guṅ iṅ bhaya, paman muvah dai narāryya sminiṅ rāt, śaivaka muvah saṅ prāṇarāja ri narāryya toh jaya, lina pva narāryya toh jaya, narāryya sminiṅ rāt ta pinasaṅakən prajāpatya, dai para śaivaka makādi saṅ pamgat iṅ raṇu kabayān saṅ apañji patipati, makaḍapur ikaṅ nagara tumapəl, makasiṅhanira pāduka mpuṅkv iṅ kapuluṅan sirānavasthā, sthāpaka riṅ kabhairavan, sira tānusuk saṅ hyaṅ dharmma panaivaśikān riṅ tahən manis, dinadyakənira kakolikān, makāṅśa sadr̥vya hajinikaṅ tahən manis, tinūtnyan piṇḍah vatək vuga, makanimitta rəṇanira narāryya sminiṅ rāt, an digvijayān makasthāpake sira, muvah hana ta sira brāhmaṇa paramargvedajñā, sira rāghavadeva ṅaranira, apasəṅgahan brahmārājaguru, sira ta vineh anusuka dharmma sīma svatantra kakolikan, riṅ bhūmi jaṅgala, ika maṅaran i hasəm pañjaṅ, lāvan paranakanikaṅ pañjiṅ dharmma ri hujuṅ maṅaran ryy ayoddhya, mvaṅ hana ta sira maḍhaka ṅaranira, paramayajurvvedajñā, agamajñā, paramatatvavit sira ta pinakapurohitanira rānakira, sira śrī kr̥tānagara, pinarivr̥tta ta sira deniṅ anyabrāhmaṇa vedapāraga, lvirnira, rəgvedajñā yajurvvedajñā sāmavedajñā, sinevita ta sira deniṅ anekabhaṭamantrīmukya, makādi saṅ pamgat iṅ raṇu kabayān mapañji patipati, saṅ vineh anusuka dharmma sīma svatantra, ṅkāneṅ bhūmi jaṅgala, makanāmāṅ kr̥ṣṇapura, saṅ rāmapati, mapañji siṅharṣa, apatih i sira śrī śāstrajaya, saṅ sinuṅ anusuka dharmma sīma svatantra, ṅkāneṅ bhūmi kaḍiri, makanāma mitrapuri, saṅ apañji nirākāra, dmuṅ riṅ jaṅgala, sumivī śrī harṣavijaya, saṅ vineh anusuka dharmma sīma svatantra, ṅkāne bhūmi jaṅgala, makasaṅjñā surāsana, saṅ apañji dūtarāga, prahajyan, saṅ vineh anusuka dharmma sīma svatantra, ṅkāneṅ bhūmi vetaniṅ kavi, makasaṅjñā kr̥tāsana, saṅ apañji samaka, apatihira narapati kr̥tānagara, saṅ inanugrahan anusuka sīma svatantra, ṅkāneṅ bhūmi jaṅgala, makanāmaṅ harijaya, saṅ apañji siṅanambat, apatih i vuravan, amaṅku kaprabhūniraji jayakatyə:ṅ, saṅ vineh anusuka dharmma sīma svatantra, ṅkāneṅ bhūmi kaḍiri, ataganikaṅ vahuta rāma triṇi taṇḍa, makasaṅjñā kr̥ṣṇāsana, tlas karuhun saṅ prāṇarāja, saṅ nityadhirotsāhāṅālocitta nayopāya riṅ ahorātra, dumadyakən svāsthāniṅ rāt ṅūniṅ[ū]ni kadigvijayanira narāryya sminiṅ rāt, samaṅkāna pinakādiniṅ śaivaka ri sira narāryya sminiṅ rāt, kapva talvilvihan kabhaktin, aṅulahakən dharmmaniṅ śaivaka saptati, dvāra saṅ prāṇarāja tan kevəhan amaṅhyaṅakən sakaptini rovaṅira śaivaka, ri sira narāryya sminiṅ rāt, paṅavruhana yan maṅkana, paḍa kr̥tānugraha sakveh iṅ pinakādiniṅ śaivaka samaṅkā lvirnira, hatur saṅ prāṇarāja nimittanikā, tuhun saṅ prāṇarāja juga tapvan kr̥tānugraha ri kasusukaniṅ sīma, denira saṅ prabhu saṅ tlas kapratiṣṭa dai narāryya sminiṅ rāt, ikan maṅkana, sukha saṅ prāṇarāja, maṅkin dhirotsaha, anəkāni ta bahunāyaka, śaivaka ri rovaṅniṅ aśaivaka, mvaṅ śaivaka ri sakvehnira prabhu ṅke riṅ nūṣa java, mvaṅ i madhura, ṅūniṅūni kasuṣṭubhaktin saṅ prāṇarāja ri sira narāryya sminiṅ rāt, āpan tan hana deva makādiṅ brahmā viṣṇu maheśvara, an lena saṅke sira narāryya sminiṅ rāt, vnaṅ aṅanugrahakna sakāptiniṅ śaivaka mahābhāra ri sira, mvaṅ vnaṅ aṅrākṣa yogya rākṣan, an ḍaṇḍa yogya ḍaṇḍan, rumākṣaṅ sarvvadharmma, mūnarjīvakən sahananiṅ dharmma parikṣiṇa, tan paveh ryy abhicarukaniṅ lmah bala, lāvan sahananiṅ sīma parasīma, kalaṅ, kalagyan, kamūlan, kakurugan, kuṭi vihāra, śāla, parhyaṅan, karṣyan, umaluyakən pūrvvasthitinya juga sira, kumatuturakən sakramanya ṅūni riṅ muhun malapa, makanimitta vdiniran kacāmpurana pamaṅunira dharmma, apituvi praśāsti kadānaśūranira, asaṅkyeya saṅ brahmāṇa kr̥tadānapratigraha saṅke sira, lumrā ta kirttyanurāganira riṅ rāt, śaratkālapūrṇnacandrajyotsnănibha, an kadi ta dilahniṅ pūrṇnaśaśāṅka ri kālaniṅ lahru, prakāśa ta kaśūradhīrasiṅhanira, anivāryyavīryyanira, aninditaparakramanira riṅ raṇāṅga, maddhyăhnādityakarasutaikṣṇyapratima, an kadi ta sătiśayani panas i tejaniṅ ăditya ri kālaniṅ tṅahṅ vai, saṅsiptanya, śūra śakti vāni sira riṅ raṇāṅga maṅkāna hiḍəp saṅ prāṇarāja riṅ svahr̥daya, dumeh saṅ prāṇarāja maṅkāna, yāvat hana sira puruṣa vnaṅ aṅanugrahakna sakahyuniṅ śaivaka ri sira, sira paśarīraniṅ sarvvadeva makādiṅ trideva, sira mātā, sira pitā, sira guru, ikā ta dvāra saṅ prāṇarāja, ekacitta gumavayakən guruśuśrūṣā, an śaivaka ri sira narāryya sminiṅ rāt, muvah tan hana mātāpitā, guru, an lena saṅkeṅ kadi tiṅkahira sinevaka paḍa lāvan sira narāryya sminiṅ rāt, paṅavruhana yan maṅkana, katon daini kaniṣṭamaddhyamottama, saṅ prāṇarāja nityasaṅsargga mvaṅ saṅ rāmapati, anaṅkil ri sira narāryya sminiṅ rāt, aṅālocitta nayopāya, mvaṅṅ aṅlampahakən balakośavāhana, dumadyakən sthīratarani paluṅguhnira saṅ prabhu riṅ maṇikanakasiṅhāsana, mvaṅ dumadyakən vr̥ddhiniṅ yaśānurāganira narāryya sminiṅ rāt, prakāśita riṅ nūṣa paranūṣa, tinūt i parāmadigvijayanira narāryya sminiṅ rāt, anmahakən savalələ̄niṅ sayavadvīpamaṇḍala, anūluyani nūṣāntara, nāṅ madhura, makavyakti sira śrī harṣavijaya, parṇnah pahulunan dainira narāryya sminiṅ rāt, inandəlakən muṅgveṅ ratnakanakasiṅhāsana, ṅkāneṅ bhūmi jaṅgala, putranira saṅ apañjy adimūrtti, rakryan kulup kuda, ipe denira narāryya sminiṅ rāt, inadgakən prahajyan ṅkāneṅ nagara madhura, ri kāla saṅ apañjy ādimūrtti mare tumapəl, sira narāryya kiraṇa, săkṣăt ātmajanira narāryya sminiṅ rāt, pinratiṣṭa juru lamajaṅ, pinasaṅakən jagatpālaka, ṅkāneṅ nagara lamajaṅ, sira narāryya mūrddhaja, ătmajanira muvah, sira śrī kr̥tānagara nāmaniran inabhiṣeka, pinasaṅakən ṅkāneṅ maṇikanakasiṅhāsana, riṅ nagara daha, sinevitaniṅ bhūmi kaḍiri, sira turuk bali, putrīnira narāryya sminiṅ rāt, pinakaparameśvarīnira śrī jayakatyəṅ, săkṣăt kapvanakanira narāryya sminiṅ rāt sira pinratiṣṭa ṅkāneṅ maṇikanakasiṅhāsana, makanagare glaṅglaṅ, sinevita dainikaṅ sakalabhūmi vuravān, sira śrī ratnarāja, parṇnah ari vvaṅ sānak amisan de narāryya sminiṅ rāt, pinratiṣṭa ṅkāneṅ maṇikanakasiṅhāsana, riṅ rājya i moroṇo, sira śrī narajaya, parṇnah aryy amisan dai narāryya sminiṅ rāt, sirenandəlakən riṅ maṇikanakasiṅhāsana, ṅkāneṅ nagara ri hriṅ, sira śrī sabhājaya, parṇnah aryy amisan dai narāryya sminiṅ rāt, sira pinratiṣṭa ṅkāneṅ maṇikanakasiṅhāsana, ri nagara lva, sira saṅ prabhu samaṅkana lvirnira, kapva ta sira tlas kr̥tābhiṣeka dainira narāryya sminiṅ rāt, ṅkāne nagaranira sovaṅsovaṅ, saṅ prāṇarāja lot sāri linampahakənira narāryya sminiṅ rāt, tūtniṅ senavr̥nda śaivaka, yadyan brāhmaṇa, rəṣi, śaiva, sogata, atəhər amrayogakən sādhana, sādhananiṅ kāryya mahābhāra, rājābhiṣekādi, āpan tan hana śaivaka kadi saṅ prāṇarāja, śaivaka ri sira narāryya sminiṅ rāt, tan vruh anəṅgah maṅgalya, tan vruh anəṅgah alapā, tan vruh anəṅgah dūrggama, yāvat inutusniṅ kadi sira śinevaka, lumampah juga tan asuna, nimitta saṅ prāṇarājān maṅkana, āpan niyatāmaṅguhakən abhyudāya riṅ ihātra parātra, ikaṅ vvaṅ nityaṅūlahakən dharmmaniṅ śaivaka saptati, an maṅkana lkas i saṅ prāṇarāja śaivaka, sārisaryy aṅlampahakən sapaṅutusira narāryya sminiṅ rāt, apituvy ankani ṣeṣṭasādhyani manahnira narāryya sminiṅ rāt, riṅ vāhyădhyātmika, ikān maṅkana, tapvan saṅ prāṇarāja inanugrahan ri kasusukaniṅ sīma, ika ta dvāra sama śaivaka labdheṣṭaprayojana, huvus kr̥tānugraha, makādi saṅ rāmapati, mahəm mālapkna, musapa reṇu caraṇadvayanira narāryya sminiṅ rāt, aṅhyaṅa turunani varasanmatanira narāryya sminiṅ rāt, aṅanugrahakna thāni sāvakanya, dadyakna sīma mapakna i saṅ prāṇarāja, riṅ tadanantara, marək ta sakveh saṅ labdhānugraha, makapaṅhulu saṅ rāmapati, riṅ śūnyadeśa, panambah i manə̄manə̄hi lmah i talapakaniṅ kadi bhāvanira devamūrtti lobhāṅhyaṅ tulusani varaprāsāda lmah i talapakan ra saṅhulun i manə:manə:hiṅ kadi bhāvanira, ndya ta tulusani sihsanmatanire manə:manə:hira, hilaṅakna duhkhamanastāpani manə:manə:hira, makadvāra tan samani varaprasāda lmah i talapakanira, aṅanugrahakən sukhāsamasama, makādi kasusukaniṅ sīma, ri manə:manə:hira makabehan, tuhun manə:manə:hira pun prāṇarāja, tapvan inanugrahan sīma de lmah i talapakanira, punikā tāṅde cittaskhalitāṅdadyakən duhkhamanastāpa, riṅ svahr̥dayani manə:manə:hira sovaṅsovaṅ, an kadi ta manə:manə:hira kr̥tāghna, kadi tan vruh iṅ aguṇa, kādi tan guṇagrrāhī, kādi svărtha kevala, samaṅkānādinikaṅ doṣa tumama ri manə:manə:hira, mvaṅ kadi paṅktibhedī lmah i talapakan ra saṅhulun, yatan pānulus asihsanmata lmah i talapakanire manə:manə:hira, saṅsiptani panəmbah i manə:manə:hira makaśirassnāna rarab i lmah i caraṇadvayaniṅ kadi sira devamūrtti, aṅhyaṅ turunani varānugraha lmah i talapakanira, iri pun prāṇarāja, makanimitta yogyanipun anugrahana thāni, sathāni rvaṅ thāni dadyakna sīma svatantra, gañjarananipun nitya gumavayakən dharmmaniṅ śaivaka saptatī, makatəmbeyan i sira kakinira, namas te sira bhaṭāra namaś śivāya, sira saṅ līna riṅ ḍampa kanaka, makāvasāna paṅḍiri lmah i talapakan ra saṅhulun, an pinakaikacchātraniṅ bhūvaṇa sayavadvīpamaṇḍala, anuluyani nūṣāntara, an maṅkana panambah saṅ rāmapati, tan vavaṅ sirāsaṅgup, sḍaṅ ekacitta rumasani paramayogyani panambah saṅ rāmapati, āpan svabhāvaniṅ kadi sira devamūrtti viṣṇvavatāra, tan vavaṅ asaṅgup, mvaṅ tan dadi tan paṅrəṅə: haturniṅ śaivakāṅdadyakən hitāvasāna, tan dadi tan pāṅanugrahani śaivakāṅlampahakən kaśaivakan uttama ri sira, riṅ avasāna, tan adavā sahurira, sampun kasaṅsipta yuktini rasani sirat i madhuravacana saṅ rāmapati, atyantā paramasantuṣṭini manahiṅ hulun makanimitta patut i buddhiniṅ hulun, lāvan sakināptyakən ra saṅhulun makabehan, ndan hana bhedannya matra, alāmaṅ hulun ahyun asūṅa deśa lor iṅ nagara, makanāmaṅ mūla, mvaṅ i maluruṅ, dadyakna sīmādəg riṅgita, gañjarakna i saṅ prāṇarāja, sahakāryyana kavnavnaṅaniṅ kadaṅ haji jaṅgala kaḍiri, mvaṅ vr̥tti savr̥ttiniṅ kadaṅ haji jaṅgala kaḍiri, makādiṅ akarmma, vālyavālya, ri hanani saṅ prabhu mahābhāra, tūtən i sasantānapratisantāna saṅ prāṇarāja, kadaṅ haji ri dlāhaniṅ dlāha, saṅsiptanya, sahakāryananugrahaniṅ kakadaṅhajyan dainiṅ hulun maṅanugrahaṇa sīma ri saṅ prāṇarāja, tuhun avdi taṅ hulun liṅgacchāya ri sira samaprabhu makabehan, sakvehnira tlas pinratiṣṭa ṅkāneṅ maṇikanakasiṅhāsana, makalarapana kasāmarthyan ra saṅhulun makabehan ta yan maṅkana, tulusakna pamaharṣuka ra saṅhulun, ri yogya ra saṅhulun makabehan muvah, aṅdulurāṅusapa lbuni pādukanira śrī mahārāja makabehan makādi sira śrī kr̥tānagara, amə̄ṅakna pasamagrinira maṅke ri kālani kapūjānira bhaṭāra parameśvara, an maṅkana rasani sirati maṇikira narāryya sminiṅ rāt, laris ta sama labdheṣṭaprayojana, makapaṅhulu saṅ rāmapati, humaṇḍəm anambah umusap lbūni pādukanira śrī mahārāja makabehan, makapurassāra sira śrī kr̥tānagara, kathañcana masamagrī sira samaprabhu manaṅkil i sira śrī kr̥tānagara, sanyasānaṅkila ri sira pāduka bhaṭāra, labdhamanoratha saṅ rāmapati, maṅgihakn īṣṭasādhya, ri kapaṅgihira para prabhu masamagrī kāṅkən aṅhaturakna pūjā ri sira pāduka bhaṭāra, makādi sira śrī kr̥tānagara, humatur saṅ rāmapati ri sanmukanira samaprabhu, makanāryyama sira śrī kr̥tānagara, panambah patik haji ri pāduka śrī mahārāja samudāya, makapramukhe pāduka śrī kr̥tānagara, amuṅahakna kinaptyaknira rāma pāduka śrī mahārāja, ri hanani jijñāsanira rāma pāduka śrī jagannātha, aṅdadyakna sīmādəg riṅgita, ikaṅ deśa lor iṅ nagara makanāma mūla, mvaṅ i maluruṅ, donanya, gañjarakna ri patik haji pn prāṇarāja, sahakāryyana tānugrahaniṅ kakadaṅhajyan, kakadaṅhajyan iṅ kadaṅ haji jaṅgala kaḍiri, tūtən i santāna prātisantāna patik haji pun prāṇarājāvaṅka kadaṅ haji, ri dlāhaniṅ dlāha, ndan avaləra varaprāsāda śrī naranātha, kadulura daini varaprāsādanira para prabhu samudāya, vdinira rāma śrī mahārāja liṅgacchāya riṅ kadi bhava pāduka śrī mahārāja jagannātha, apan pāduka śrī narādhipa sākṣāt makadravyekaṅ pr̥thivimaṇḍala, liṅira rāma pāduka śrī jagannātha, mvaṅ pāduka śrī mahārāja vnaṅ vigrahānugraha, an maṅkana parisamāptini hatur saṅ rāmapati, kapva ta sira tumuly asaṅgup, sama rasany ājñanira, niyatānkani sakināptyaknira narāryya sminiṅ rāt, kunaṅ sira śrī kr̥tānagara juga tan vavaṅ asaṅgup, paṅdani kadevamūrttyanira, mvaṅ paṅdainy anugrahani devaviśeṣa ri sira, an sirenahākən sakalajagatpālaka, naranātharāja, atəhər alona lampah turunyājñānira, tan bheda rasanya lāvan rasanyājñānira samaprabhu, uva saṅ rāmapati sampun kasaṅsipta rasani psatpsat i madhuravacana ra saṅhulun uva, makāra sābuka ri hanani jijñāsanira ra bapa, aṅdadyakna sīma svatantrādəg riṅgita, irikaṅ deśa lor iṅ nagara, makanāma riṅ mūla, mvaṅ i maluruṅ mapakna gañjarakne saṅ prāṇarāja, masahakaryya kānugrahaniṅ kakadaṅhajyan, larapanyan vaṅśa kadaṅ haji sasantānapratisantāna ra uva saṅ prāṇarāja, ri dlāhaniṅ dlāha, mvaṅ tūtn iṅ kavnaṅvnaṅaniṅ kadaṅ haji, kavnaṅaknani santānapratisantāna ra uva saṅ prāṇarāja, ri dlāhaniṅ dlāha, yadyan umuṅgve sīma, umuṅgveṅ anyadeśa makādi nagara, atəhər akarmma, valyavalya ri hanani kāryyanira saṅ prabhu mahābhāra, makendhikā pahyaṅ ri sukanira sama prabhu, anugrahakna sakinaptyaknira ra bapānugrahakne ra uva saṅ prāṇarāja, ikā ta kahyunira ra bapa maṅkana, haləpa ri hiḍəpniṅ hulun, apituvi, aṅdadyakən kastutyanira samaprabhu, mvaṅ haləp iṅ kadi sira prabhu, yadyan mahābhāra tovi kahar̥pira ra bapa, ri sira samaprabhu makabehan, ndan yan mapakne ra uva saṅ prāṇarāja, ahamsaraṅ hulun uva saṅ rāmapati, ri katkani kāptinira ra bapa dainira samaprabhu, āpan karəṇan hinaturan sukhāsamasama sira makabehan dainira ra bapa, makasahāye ra uva saṅ prāṇarāja, mvaṅ kasāmārthyan ra saṅhulun kabeh, āpan tan hana kadaṅ vargga pahutaṅaniṅ kādi sira prabhu, lena saṅkeṅ amrasiddhakən kaprabhunira, mvaṅ dumadyakən karayastveni keśvaryyanira, sira samaprabhu, paḍāntukira ra bapāmratiṣṭa, ṅkāneṅ maṇikanakamayasiṅhāsana, riṅ nagara sanagara, makasahaye ra uva saṅ prāṇarāja, ṅuniṅūni kaprabhuniṅ hulun, nora śevake sira ra bapa, paḍa lāvan ra uva saṅ prāṇarāja, lot sari pinakarovaṅira ra bapāṅalocittā guṇa buddhi riṅ ahoratra, katiṅhalan dainiṅ hulun, an maṅkana, paran ta tan sukha
