Canggu inscription
Ed. by Marine Schoettel
---

ǁ {symbol} ǁ svasti śrī śakavarṣātīta, 1280, śravaṇa māsa, tithi, pratipāda śuklapakṣa, ha, u, śa, vāra, maḍaṅ kuṅan, aiśanyasthagrahacāra, puṣyanakṣatra, jīvadevatā, agneyamaṇḍala, bajrayoga, rodramuhūrtta, śaśīparvveśa, nāgakaraṇa, karkkaṭarāśī,

irikā divaśanyājñā pāduka śrītiktavilvanagareśvara, śrī rājasanagara nāma rājābhiṣeka, raṇaprathita mantrinirjjitanr̥pāntaropāyanasurāṅgaṇopamānānekavarakāminīsevyamāna, garbhotpattināma, dyah śrīhayāṃ vuruk, makamaṅgalyājñā pāduka bhaṭāra śrītribhuvanottuṅgarājadevī jayaviṣṇuvarddhanī nāma rājñyābhiṣeka, nr̥ttaracanādiguṇakośalyālaya tīrthodakamayanirmalamānasa, sthāpita ṅkāne nagare kahuripan, dyah śrī gītārjjā, sākṣăd arddharājaparameśvarī, muaṅ pāduka bhaṭāra śrīkr̥tavarddhana bhupālaka, sasyādibhavasamr̥ddhikaraṇavr̥ṣṭisyandanasannibhārthijanasantuṣṭi prasūtijanakānavaratadāna, tumapəlākyā rājyāśrīta, dyah śrīcakreśvara, śrī harīvaṅśavarddhanatara, sirāmr̥ddhyakən santānapratisantāna pāduka bhaṭāra śrīviṣṇuvarddhana, saṅ mokteṅ mandāragiri, nhər sapravr̥ttyācāralakṣaṇa bhaṭāra śrī viṣṇuvarddhana, kta lană tinirutirunirān jagatpālaka,

tasmāt, mataṅnyan aluṅ asvə: kta kadharmeṣṭan pāduka bhaṭāra śrīkr̥tavarddhana mahārāja, lakṣaṇanira maṅkana, ya ta dvāranirāṅanukāra nāma bhaṭāra śrīviṣṇuvarddhana, ikaṅ pañji sminiṅ rāt,

yugapat mvaṅ ājñā pāduka bhaṭāra rājadevī mahārājasa nāma rājñyābhiṣeka, kanakamaṇiratnā

[1 lost page] [1 lost page] mahārāja, tan kavuntat saṅ dharmmapravaktā vyavahāravicchedaka, samgət i tirvan, ḍaṅ ācāryya śivanātha, makapadasthan, saṅ āryya va§ṅśādhipati, nyāyavyakaraṇaśāstraparisamāpta, samgət i maṅhuri, ḍaṅ ācāryyāgreśvara, nyāyavyākaraṇaśāstraparisamāpta, samgət i§ kaṇḍamuhi, ḍaṅ ācāryya jayasmara, saṅkyaśāstraparisamāpta, samgət i pamvatan, ḍaṅ ācāryya vidyānātha, nyāyavyākaraṇaśāstraparisamāpta, samgət i jambi, ḍaṅ ācāryya śivādhipa, nyāyavyākaraṇaśāstraparisamāpta, samgət i kaṇḍaṅan atuha, ḍaṅ ācāryya śrīghana, boddhatarkkaparisamāpta, samgət i kaṇḍaṅan rare, ḍaṅ ācāryya samatājñāna, boddhatarkkaparisamāpta, sarvve, ika ta kabeh, kuṭāramānavādiśāstravivecanatatpara, kapva samasama śakte kavivākṣāniṅ śāstra, makādi kuṭāra-mānava, makadon niścaya jñāna ri nyāyānyāyani pakṣanikaṅ vyavahārī kālih,

muvah dharmmādhyakṣa riṅ kasogatan, puṅkv ī padləgan, ḍaṅ ācāryya nādendra, boddhatarkkavyākaraṇaśāstraparisamāpta, makanaryyama, dharmmādhyakṣa riṅ kaśaivan, nāma puṣpapāta, ḍaṅ ācāryya dharmmarāja, makapadasthan saṅ āryya rājaparākrama, mahādvija-bhujaṅga-saṅrakṣaṇa-dharmmādhyakṣa-saṅyojita, sinārabhāra pāduka śrī mahārāja dharmmădhyakṣa, maka§don karakṣan para puṅku riṅ kaśaivan, makādi mahādvija, 

i piṅsorny ājñā pāduka śrīmahārāja, kumonakən ikanaṅ anambaṅī sayavadvīpamaṇḍala, makādi pañji mărggabhaya, makasikasir ajaran rata, sthāpita, muṅgv i caṅgu, pagavayakna saṅ hyaṅ ājñā haji praśāsti, rājasanagaralăñcaṇa, muṅgve salah sikiniṅ tāmra, riptopala, kapaṅkva denikaṅ anāmbaṅi sayavadvīpamaṇḍala, makā

[1 lost page][1 lost page]nūṣa, i təmon, i para jəṅan, i pakaṭekan, i vuṅlu, i rabutri, i bañu mrədu, i gocor, i tambak, i pujut , i mirṅ, iṅ dmak, i kluṅ, i pagḍaṅan, i mabuvur, i bovoṅ, i rumasan, i caṅgu, i raṇḍu govok, i vahas, i nagara, i sarba, i variṅin pitu, i lagada, i pamotan, i tulaṅan, i panumbaṅan, i jruk, i truṅ, i kambaṅ śrī, i tḍa, i gyaṅ, i bukul, i śūrabhaya, muvah prakāraniṅ nadītīrapradeśa sthānaniṅ anāmbaṅi, i maḍantən, i variṅin vok, i bajrapura, i sambo, i jerebeṅ, i pabulaṅan, i balavi, i luvayu, i katapaṅ, i pagaran, i kamuḍi, i parijīk, i paruṅ, i pasivuran, i kəḍal, i bhaṅcal, i viḍaṅ, i pakbohan, i loṅara, i ḍuri, i rāśī, i revun, i kbalan, i ḍalaṅara, i sumbaṅ, i malo, iṅ ijo, i kavaṅen, i suḍah, i kukutu, i balun, i marbo, i turan, i jipaṅ, i ṅavi, i vaṅkalaṅ, i pnuh, i vuluṅ, i baraṅ, i pakatelan, i vareṅ, iṅ amban, i kəmbu, i vulayu, sarvve, ika ta kabeh, nadītīrapradeśa, sthānany aṅanambaṅi sayavadvīpamaṇḍala, 

ṅūnī kālanyāṅhyaṅ saṅ hyaṅ ājñā haji praśāsti, rājasanagaralañcaṇa, kunəṅ tiṅkahikaṅ anambaṅi sayavadvīpamaṇḍala, makādi pañji marggabhaya, ky ajaran rata, mvaṅ pañjy aṅrakṣāji, ky ajaran rāgi, kevala svatantrā, tan kaparabyāpāra, tan katamāna deni vinava saṅ māna katrīṇi, lvirnya, paṅkur, tavan, tirip, salvīraniṅ nāyaka, parttaya, apiṅhe, akurug, avajuh, vadihadi, sapuṇḍuhnya kabeh, makādiṅ raveh, lavan sahananiṅ maṅilala dr̥vya haji, vuluvulu, para vu 

[1 lost page] [1 lost page] [1 lost page] [1 lost page] [1 lost page] [1 lost page] 

pikulpikulanya, ri savuluniṅ dval, ikaṅ samaṅka ikaṅ tan knana dr̥vya haji, yapvan lvih saṅkeṅ pahiṅa, knana lvihnya saṅ makəkəranya, sodhara haji tan adhikana, muvah kinavnaṅakənyaṅ anambaṅi sayavadvīpamaṇḍala, ri kālani kapūjān saṅ hyaṅ ājñā haji praśāsti, vnaṅ aṅadva savuṅ, nīta, jūḍi, acuriṅa kinaṅsyan ri kālanyāmūjā, daśāṙddha divaśa, pūṙvvapara, ri kālani kapūjān saṅ hyaṅ ājñā haji praśāsti, kunəṅ saṅka ri gəṅny ādhimuktinikaṅ anāmbaṅi sayavadvīpamaṇḍala, makādi pañji măṙggabhaya, mvaṅ pañjy aṅrakṣāji, ky ajaran rāgi, sthāpita, muṅgv i truṅ, maṅhanakən ta pamūjāṅkən sārini puṣpanyāṅhaturakən sambah ri saṅ hyaṅ ājñā haji, praśāsti, 400, riṅ sarahi, mijil aṅkən pūṙṇnamān iṅ āṣāḍa, 

muvah anugraha pāduka śrī mahārāja, yan hana dāśadāśī bhaṙyyopabhāṙyya kunəṅ asiṅ avakanya, svāmigata, luṅha saṅke svāminya, tan bvatana ktekaṅ anambaṅy aṅəntasakən saṅkeṅ nadītīra, yadin sā§dhu pravr̥ttinyaṅ anambaṅi, kalut saṅkeṅ aṣṭacora, muvah yan hana strī karm asiṅ avakanya, kasambut ta ya deny aṅanambaṅi, tan saṅgahən strīsaṅgrahaṇa ktekaṅ anambaṅy aṅəntasakən anambut iriya, muvah yan hana vvaṅ kapūṙvvarəṇan tinambaṅan, aveh ta yeṅ anambaṅy asiṅ avakani pavehanya, yadyapin olihanyānyāya, ikaṅ pavehnya, tan doṣana tekaṅ anambaṅi, tan saṅgahən anaṅgapi duṣṭa, muvah ri sḍəṅ anikaṅ anambaṅi, amvata paḍatiniṅ akalaṅ, dagaṅan asiṅ avakanya, karṃ pvekaṅ dagaṅan, tan bvatana tekaṅ anambaṅi, ndatan vehana ta ya tambaṅan, yan śīṙṇekaṅ dagaṅan, muvah yan hana dr̥vya kely asiṅ avakanya, kasambut pva ya denyaṅ anambaṅi, tan doṣan tekaṅ anambaṅy amalakv aphalăśramanyānambut aṅrakṣa, ndan sapavehnyaṅ adr̥vya taṅgapənya, maṅkanānugraha śrī mahārāja, irikaṅ anambaṅi sayavadvīpa, makādy ajaran rata, 

paścat , riṅ vkasan, maṅhaturakən sambah tekaṅ anāmbaṅi sayavadvīpamaṇḍala, makādi pañji mārggabhaya, ky ajaran rata, mvaṅ pañjy aṅrakṣāji, aneka mahārghyavastrapramukanamaskăra, ikaṅ aneka vastrāṅkən sārini puṣpanyāṅhaturakən sambah ri lbū pāduka śrī mahārāja, saṅka ri gəṅnyādhimuktinikaṅ anāmbaṅi, vineh akmitana saṅ hyaṅ ājñā haji praśāsti, rājasanagaralăñcaṇa, 

muvah rakryan mantri katrīṇi, sīnūṅan pasə:kpasə:k, sayathākrama, muvah rakryan dəmuṅ, rakryan kanuruhan, rakryan raṅga, rakryan tuməṅguṅ, kapva vineh pasə:k-pasə:k, sayathākrama, makanaryyama, saṅ dharmmādhyakṣa ri kaśaivan, dharmmādhyakṣa riṅ kasogatan, kapva vineh pasə:k-pasə:k, sayathākrama, saṅ dharmmopapatti samudāya, tapva vineh pasə:k-pasə:k, sayathākrama, makaphalāmratisubaddhāknānugraha pāduka śrī mahārāja, irikaṅ anambaṅi sayavadvīpamaṇḍala, makādi pañji mărggabhaya, ky ajaran rata, mvaṅ pañjy aṅrakṣāji, ky ajaran rāgi, tlas labdhāpagəh, kunəṅ yan hana umula-hulah sarasa saṅ hyaṅ ājñā haji praśāsti, kmitanikaṅ anambaṅi sayavadvīpamaṇḍala, makādi pañji mărggabhaya, ky ajaran rata, mvaṅ pañjy aṅrakṣāji, ky ajaran rāgi, ṅuniveh yan paṅlbura kasvatantranikaṅ anambaṅi sayavadvīpamaṇḍala, a 

[1 lost page]
