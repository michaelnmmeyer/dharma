Ayam Teas I (822 Śaka)
Ed. by Arlo Griffiths and Wayan Jarrah Sastrawan
---

ǁ svasti śaka-varṣātῑta 822 punah-posya-māsa tithi aṣṭami śukla-pakṣa, ha, ka, br̥, vāra,

tatkāla ăjñă śrῑ mahărāja rake vatu kura dyah dharmodaya mahāsambhu tumurun i rakryān mapatih i hino pu bāhubajrapratipakṣakṣaya rake halu pu saṅgrāmadhurandhara, rake sirikan pu samaravikrănta, rake vka pu bhāsvara, rake pagar vsi pu vīravikrama, rake bavaṅ pu maṅlavan samgat tiruan pu śivāstra, maṅhuri pu cakra vadihati pu ḍapit, makudur pu sāmvr̥da, kumonnakan soāraniṅ vanua sĭma i ayam təas, hiṅhiṅṅana ikanaṅ masamvyavahāra hana ṅkāna, anuṅ tan knā de saṅ maṅilala drabya haji tluṅ tuhān iṅ sasamvyavahāra iṅ sasῑma, yan paṅulaṅ kbo ya ruaṅ puluh kboanya, sapi pataṅ puluh, vəḍus vualuṅ puluh, aṇḍah savantayan, maguluṅa tluṅ pasaṅ, maṅarah tluṅ lumpaṅ iṅ sasῑma, yāpuan pinikul dagaṅnya, kady aṅgāniṅ mabasana masayaṅ, makacapuri, kapas, vuṅkuḍu, tamvaga, gaṅsa, vsi, timah, garam paḍat, vəas, lṅa, gula, saprakāraniṅ dual kalima bantal i satuhān pikul-pikullananya, paṇḍai mas, tamvaga, gaṅsa, vsi, sobuban iṅ satuhān tannənun cadar pataṅ pacadaran iṅ sasῑma, maparahu kabeh hana ry ayam təas 3 kapua masuṅhāra 3 iṅ saparahu kapua matuṅgalana tuṇḍān masuṅhara 2 iṅ satuṇḍān ǁ
