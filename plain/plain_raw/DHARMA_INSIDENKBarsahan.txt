Barsahan
Ed. by Eko Bastiawan and Arlo Griffiths
---

rak, rakadut, manaṅ, vinilai, kataṅgaran, tapa haji, air haji, malandaṅ ləca, lab-lab, kalaṅkaṅ, kutak, taṅkil, tr̥pan, salyut, vatu valaṅ, pamaṇikan, maṇika, sikpan, rumbān, vilaṅ thāni, viji kavah, tiṅkəs, māvī, manambaṅi, sahiran, tuha dagaṅ, juru gośali, maṅrumbe, maṅguñjai, juru kliṅ, juru huñjman, juru juḍi, juru jalir, pabasar, paguluṅ, pavuṅkunuṅ, puluṅ paḍi, miśra hino, miśrāṅin-aṅin, vli hapū, vli vaduṅ, vli tambaṅ, vli harəṅ, vli pañjut, palamak, urutan, dampulan, pakalaṅkuṅ, karərəṅan. tpuṅ kavuṅ, suṅsuṅ paṅuraṅ, pasuk alas, sipad vilun, juṅkuṅ, pāṅin-aṅin, pamāvaśya, hopan, panrāṅan, skar tahun, pabayai, parāma, avur, panluṅ blah panlu kutak, pakarapa, pavuvuh, tuṇḍān, kipa-kipah, lañcuran, usuṅ-usuṅan, kḍi, valyan, mamanah, magalah, magaṇḍi, makiṭran, mahaliman, makuda, vidu maṅiduṅ, mavuluṅ-vuluṅ, sambal, sumbul, hulun haji, siṅgah, pabr̥si vatək i jro ityaivamādi kabeh, tan tamā ta ya maminta drabya haji vulu-vulu irikeṅ sīma i barsahan, kevalā ḍapuṅku ugihan, muaṅ anak sarikā saṅ pantan, tka ri savka vet sarikā, parānani drabya hajinya kabeh, kuməṇḍəṅ tikā tka ri sukaduhkhanikanaṅ rāma jātaka sama marāśraya irikeṅ sīma i barsahan, kadyaṅgāniṅ mayaṅ tan pavvah, valū rumambat riṅ natar, vipati, vaṅkay kābunan, rāh kasavur i dalan, hidu kasirat, dūhilatan, sahasa, vākcapala, mamijilakan vuriniṅ kikir, mamūk, mamumpaṅ, lūdān, tūtān, aṅśa pratyaṅśa, daṇḍa kudaṇḍa, maṇḍihalādi, ḍapuṅku ugihan, muaṅ anak sarikā saṅ pantan, tka ri savka vet sarikā pramāṇa irikā, muaṅ deyanikanaṅ piṅhai ri hujuṅ, an tan parabyāpārā ta ya i sapūrbvasthiti buñcaṅ-hajinikanaṅ sīma i barsahan sasiniddhākanya iriya riṅ lāgi, āpan sampun pagəhnyānugraha śrī mahārāja, i ḍapuṅku ugihan, muaṅ anak sarikā saṅ pantan, ri tulusani pagəhnika svatantrānikanaṅ sīma i barsahan, kinavnaṅakan yan paka pūrvva stitiṅ mavvat karuṅ siki mijil angkan maṅatag i sira saṅ vineh tr̥pan, samaṅkana deya samgat tr̥pan kalih pu sudhāśaya, muaṅ pu umo, sama təkyənāta sira magəhakna anugraha śrī mahārāja, i ḍapuṅku ugihan, muaṅ anak sarikā saṅ pantan, ri tan padaməl-damlanira purih irikanaṅ sīma i barsahan, tan pintāna ikanaṅ sīma irikanaṅ toh karuṅ mā su 5 tan panurupana galah, tan pamintā pobhaya kipa-kipah, suṅsuṅ nāyaka prakāra, kevalā ikanaṅ karuṅ siki mijil aṅkan maṅatag juga siddhākna rikanaṅ sīma i barsahan ri sira, hayva sira vistārā molah-ulah, yathānya tan paṅdeya pramāda ri sira, ṅuniveh polihani paṅanurāga śrī mahārāja irikanaṅ sīma i barsahan, kunaṅ yathānyan tulusāpagəha anugraha śrī mahārāja i ḍapuṅku ugihan, muaṅ anak sarikā saṅ pantan, mataṅyan vineh sarikā makmitan atulis ājñā haji de śrī mahārāja, makaphalā tan kolah-ulaha ḍapuṅku ugihan, muaṅ anak sarikā saṅ pantan, tka ri savka vet sarikā, de saṅ nāyaka pratyaya, muaṅ saṅ anāgata tr̥pan, lāvan savargga sarikā vargga sīma i barsahan, ṅuniveh ikanaṅ piṅhai ri hujuṅ, hlam tka ri dlāhaniṅ dlāha, yāpvan hana sira vineh tr̥pan, muaṅ saṅ makmitan sarbva vulu-vulu, lāvan saṅ nāyaka pratyaya, tka rikanaṅ piṅhai ri hujuṅ, ṅuniveh ikanaṅ vargga sīma i barsahan, kamatāna tan yatnā i sarasa saṅ hyaṅ ājñā haji anugraha śrī mahārāja i ḍapuṅku ugihan, muaṅ anak sarikā saṅ pantan, ya saṅkānaniṅ pradanya, salvirniṅ laṅghana ri saṅ hyaṅ ājñā haji lviranya, knāna nigraha mā kā 2 su 1, mvaṅ salvirniṅ pañcamahāpātaka bhuktinya ri sahasra koṭi janmāntara, i vruhanira prayatna ǁ ◯ ǁ
