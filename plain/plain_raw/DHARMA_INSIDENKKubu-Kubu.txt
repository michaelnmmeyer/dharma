Kubu-Kubu (827 Ś, 905-10-17)
Ed. by Wayan Jarrah Sastrawan and Arlo Griffiths
---

ǁ◯ǁ svasti saka-varṣatīta 827 kărtika-māsa tithi pratipāda kr̥ṣṇa-pakṣa, ma, ka, vr̥, vāra, variga, tatkāla ḍa punta mañjala, muaṅ saṅ maṅhambin saṅ diha, saṅ dhipa, ḍa pu hyaṅ rupin, sumusuk iki tgal i kubu-kubu bhadrī śīma i rakryān hujuṅ dyah maṅarak, mvaṅ rakryān matuha rəkai maja vuntan maṅjurva iṅ pakaraṇăn i himad maṅivyə: caru aṅkan juluṅ, saṅkānani vvaynya i saṅ apatih i kahyunan, manampil talaṅ rvaṅ tapak i samuḍuṅ tka ri kubu-kubu pataṅ tapak, kunaṅ sālapkna ḍa punta mañjala, mvaṅ saṅ maṅhambin saṅ diha, saṅ dhipa, ḍa pu hyaṅ rupin, mvaṅ ikanaṅ rāma i kubu-kubu sapasuk banva, vinkas maṅaran buduṅuh rāma kabayan ḍa pu tapəl, an pinakahavāniṅ vai, ta

[ca. 5 lost lines] [ca. 5 lost lines] mā 2, juru banva iṅ pakaraṇan, ḍa pu śravaṇa, vineh vḍihan 1 mā 1, vuntniṅ turus vineh patih saṅ kalyăṇī, saṅ jīvaṇī saṅ dumpil dyah ləgīt, saṅ ḍuṅu, saṅ sumrak, saṅ vindah, saṅ piṅul, saṅ saṅkyā, saṅ manuk kapva vinaih vḍihan 1 mā 2, i savvaṅ, parujar patih, saṅ kulā vinaih vḍihan 1 ku 2, parujar maṅhambin, saṅ dharmma vineh vḍihan 1 ku 2, parujar kahyunan saṅ bukīt vineh vḍihan 1 ku 2, juru kalaṅ, saṅ javaṅ vineh vḍihan 1 ku 2, ugal-ugal saṅ uṅkur vinaih vḍihan 1 ku 2, juruni majajahan muñcu, saṅ susup, pajukilan saṅ ambān, mapintu, saṅ bvalu, mvaṅ saṅ kahir kapva vinaih vḍihan rāma tpi siriṅ, pinakasăkṣī, vinkas i batvan saṅ jarā, vineh vḍihan 1 ku 2, pañjurvan i brasahan, saṅ gaḍaṅan, vineh vḍihan 1 ku 2, vinkas saṅ kuḍaṅ vinaih vḍihan 1 ku 2, tuha banva saṅ visat vineh vḍihan 1, gusti saṅ sahan vineh vḍihan 1, vinkas i kubu-kubu, saṅ buduṅuh vinaih vḍihan 1 ku 2, rāma matuha ḍa pu tapīl vineh vḍihan 1 ku 2 hulu vvātan i tal-tal ḍa pu mantunī, vineh vḍihan 1 ku 2, vinkas iy uṅgah śrī, saṅ śuddhini, vineh vḍihan 1 ku 2, ḍa pu pagəh rāma matuha i kasukhan vineh vḍihan 1 ku 2, ḍa pu atyanta rāma matuha i pañjara, mvaṅ saṅ timbun vineh vḍihan 1 ku 2, mūla i buñjal ḍa pu vuśī, vineh vḍihan 1, kulapati i vr̥ṇnuṅ saṅ ḍaṇḍaka vineh vḍihan 1, rāma i katuha-burvan man gandhini, vineh vḍihan 1 ku 2, tuhălas i skār paṇḍan si rəṅu vineh vḍihan 1, pinalakvan parəpat rāma iy uṅgah śrī, mvaṅ i katnahan vinaih vḍihan 1 ku 2, madaṅ rāma i kubu-kubu saṅ tapīl vinaih ku 2, maṅla saṅ butvan mvaṅ saṅ bhyāsa saṅka ri batvan vineh mā 1, pinintan kambaṅ mvaṅ paravantan, kulapati iṅ air gaṅgā ibuni tr̥b vinaih mā 1, tuha paḍahi i himad si bala vineh vḍihan 1 mā 2, mananam śīma saṅ śāntī, mvaṅ ḍa pu pagih, vineh vḍihan paṅalih sadugala sovaṅ mā 2, gəṅny āmbak rakryăn hujuṅ mvaṅ rəke maja vuntin, an dinulur sira maṅdona mare bantan, de saṅ mapatih, alah pvaikaṅ bantan denira, nāhan mataṅnyār panaḍahakənya anugraha i śrī mahārāja, i vnaṅanya mapadagaṅ, ṅuniveh tan knanikaṅ śīma iṅ pinta-pintan, vulu-vulu, miśra, parāmiśra, tapa haji, air haji, paṅuraṅ, kriṅ, salyut, tr̥pan, ləbələb, maṅhuri, paḍam, amrati, malandaṅ, ləca, makalaṅkaṅ, manimpiki, vatu tajam, halu varak, limus galuh, paṅaruhan, aṅin-aṅin, kukap gandār, sambal, sumbul pinilay, kataṅgaran, ludan, tutan, tuṇḍan, koṅan, pakutakan, krāṅan, saṇḍaṅan, taṇḍasniṅ mās, təpuṅ kavuṅ limbak kavah, ityaivammădi prakāra salvirniṅ vulu-vulu magəṅ madmit, ya tikā tan tama irikana śĭma, padagaṅnya, , amutər, aṅulaṅ aṇḍah, aṅulaṅ kbo, sapi, celeṅ, abasana, alavay, aḍasara, aṅuñjal. vsi-vsi, piku-pikulan, kalima bantal, abakul vva-vvahan, pucaṅ sərəh, bavaṅ, pipakan, aṅanām, amahaṅ, añambul, hīṅanya pataṅ taraju, nāhan anugraha śrĭ mahārāja, rakryăn vatu kura, dyah balituṅ, tinaḍah rakryăn hujuṅ, pu maṅarak, mvaṅ rəke maja vuntan, umiṅsor irikanaṅ maśīma, saṅ mañjala, saṅ diha, saṅ dhipa, ḍa pu hyaṅ rupin, i tan knani śīmanya riṅ parabyāpāra, rovaṅ haji, rakryān hino pu dakṣa, tka amava śrī, rakryăn vuṅkal tihaṅ pu bvalu, sirikan pu variga, vka pu kutak, pagər vsi pu vīra, tiruan saṅ śivastu, kanuruhan pu kalakar, halaran pu kiviṅ, palar hyaṅ pu puñjuṅ, dalinan pu maṅuṅsir, maṅhuri pu cakra, paṅkur pu rañjan, tavăn pu pañjalvan, tirip pu viṣṇu, saṅ mamvatt ujār i hino, kaṇḍamuhi pu tuṅgaṅ, citralekha vuṅkal varaṇi, pu manəsər, parujar= i halu, pu viṣaga, pu dămodara, i sirikan, hujuṅ galuh, pu āyudha, citralekha dharmmasinta, pu viṣṇu, i vka viridih ḍanu, citralekha halaṅ manuk, pu govinda i tiruan, sumuḍan ḍa punta basura, parujar= i halaran, saṅdhi manuk, pu dharmma ◯ tlasnika kabaih, humaḍaṅ taṅ vahuta patih, vatək vadihati, makudur, mamaṅ manapathai, amantiṅakan hantlū, i vatu susuk, manətək guluniṅ hayām, linaṇḍəsakan i vatu kulumpaṅ, līṅnira ◯ īndah sahananta devata hyaṅ kabaih, pŭrbva, dakṣiṇa, paścima, uttara, agnaiya, neriti, băyabya, airśănyā, riṅ maddhya, i sor, i ruhur, athavā riṅ ākăśa, riṅ lmah, śaśi, sūryya, śoma, aṅgăra, saṅ hyaṅ śūkṣma śakala ◯ săkṣiniṅ manusuk śīma, , tumo adoh aparə̄, yāvat ikanaṅ vvaṅ durācāra, umulah-ulah ikanaṅ vatu kulumpaṅ, sinusuk kinabehan, saṅ vahuta hyaṅ, akudur, mvaṅ vadvā rakryăn, patih, vahuta, anak banva kabaih, kadi lvirnikanaṅ hantlū n təḍas, rəmək, rəmuk, tan valui, i lvirnya, hayām tan valui , i lvirnya, pəgāt gulunya, jāh tasmăt kabvat-karmmāknanya, punah bhraṣṭā ya , luvan vkanya, rabinya, rāma-reṇanya, vvaṅ-sănaknya, kadaṅnya, hatūr taṅgānya, tan təmvaṅ samaya kabehnya sahananya, hitipan i kavah saṅ yāmā ya, muliha riṅ kanarakā ya, mantuka riṅ aveci bhumi saṅ yamaloka ya, mara ya riṅ alas sahutən iṅ ulā ya, pulukən iṅ moṅ tibā ya, marā ya riṅ tgal paṅanəniṅ glap tan pahudan, mareṅ lvah sahutəniṅ tuviran, hələniṅ vuhaya, dudutnən saṅ hyaṅ dalamm er, mareṅ tasik karəmmā ya, kaləbvā ya, paṅanəni pəsut, lumba-lumba, sahutəniṅ ulā lampay, nāhan təmunikaṅṅ vvaṅ, bari-bari, avamāna, umulah-ulaha ikiṅ śīma ǁ◯ǁ◯ǁ śrī dharmmodaya , rakryăn vatu kura, haji balituṅ, umuṅgah riṅ kaḍatvan ǁ◯ǁ◯ǁ◯ǁ
