Air Asih (between 1177 and 1208 Śaka)
Ed. by Eko Bastiawan and Arlo Griffiths
---

tan kavuntat saṅ pamgət i tirvan, ḍaṅ ācāryya dharmmadeva, saṅ pamgət iṅ kaṇḍamuhi, ḍaṅ ācāryya smaradahana, saṅ pamgət iṅ maṅhuri, ḍaṅ ācaryya smaradeva, i piṅsorny ājñā śrī mahārāja, kumonakən saṅ pamgət iṅ air asih, ḍaṅ hyaṅ bhăskara, padamlakna saṅ hyaṅ rājapraśāsti, macihna kr̥tanagara, umuṅgve salah siki,niṅ upala, tāmra, ripta, kapaṅkva de saṅ pamgət iṅ air asih,

sambandha, gati saṅ pamgət iṅ air asih mahābrāhmaṇa rəgveda-pāraga, śaṅkadhara, sākṣāt pinakātmarakṣa de śrī mahārājara, tan pāntara gumavayakən pūjā-japa-homānibākən ăhuti ri saṅ hyaṅ śivāgni, mrărthanākən jaya-dĭrghāyur-ărogya śrī mahārāja, makasādhana kaprayoganiṅ prakriyopadeśa-parijñānādi riṅ ahorātra, maṅdadyakən sthiratarani paliṅgih śrī mahārāja riṅ ratna-maṇi-maya-siṅhāsana, an siniviniṅ sayavadvīpa manuluyi nūṣāntara madhura, śīrṇa paravaśa sahananiṅ śatru-śakti, tan hana vnaṅ dumələ: vīryya-pratāpa śrī mahārāja, makanimitta pagə:hniṅ aṅrakṣa saṅ pamgət iṅ air asih riṅ adhyātmika, kāraṇanyan enak paṅlāmpahakən śrī mahārāja, dharmma-sādhana-samyak-paripālanādi, sari-saryy aveh dāna kanaka-rajata-vastrādi ri para dvija mvaṅ ri saṅ caturăśramĭ, gati saṅ pamgət iṅ air asih maṅkana, ikā ta dvāra śrī mahārāja maṅhanākən bhūmidāna, mapakna ri saṅ pamgət iṅ air asih,

sinaṅkalpakən saha-hastodaka, kasākṣyan de para dvija samudāya, hana ta vānva i rəmba ṅaranya, thāni bala vatək lucəm , gave, mā 2, ya tekāṅkən bhūmidāna mapakna ri saṅ pamgət iṅ air asih, ikaṅ sinaṅkalpakən ṅūni , susukən dharmmasīma kakolikan svatantrādəg riṅgit, katmva kaliliranani santāna pratisantāna saṅ pamgət iṅ air asih mne hləm tka ri dlāhaniṅ dlāha, makacihnā saṅ hyaṅ prasāda sthānani praṇāla paṅadgana saṅ hyaṅ arccā viṣṇu-pratirūpa, pagavayana svātma-pratiṣṭa saṅ pamgət iṅ air asih, pujān aṅkən prativarṣa deni santāna
