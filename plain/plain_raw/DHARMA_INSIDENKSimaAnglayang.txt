Sima Anglayang
Ed. by Eko Bastiawan and Arlo Griffiths
---

ri yaśa, ann ikaṅ pjah anāpatya ta ṅaranikāṅ magavaya yaśa, makaphalā svarga kalpasanya saṅka ri pañcāgatisaṅsāra, sadŭman marerikaṅ sumaṅgah śaraṇanya sĭmāṅlayaṅ, tan hana deyan vihaṅa, mvaṅ tan sor-lviha deniṅ madum dr̥byanikaṅ pjahh anāpatya, maṅkana tiṅkah vidhi pāduka śrĭ mahārāja i mpuṅku śaiva sogata rəṣi mahābrāhmaṇa, mvaṅ baṇigrāma para vulu pañcadeśa, tka rikaṅ sĭmāṅlayaṅ, samaṅāśraya i saṅ hyaṅ sarvvadharmma, mvaṅ samaṅasthăna i jātakanira, makatəvək ri kālani kocapanikaṅ adagaṅ pjah anāpatya riṅ yaso mvaṅ mpuṅku riṅ yaśo ḍaṅ āryya jñănasena, yathānyan menaka patut padulur mpuṅku śaiva sogata rəṣi, mahābrāhmaṇa, mvaṅ baṇigrāma para vulu pañcadeśa, sama marāśraya ri saṅ hyaṅ sarvvadharmma, apan kapvāpagəh rasa saṅ hyaṅ ăjñā haji praśāsti kmitanira riṅ muhun malama, atəhər tājñā pāduka śrĭ mahārāja, i baṇigrāma para vulu pañcadeśa, tka rikanaṅ sīmāṅlayaṅ samaṅasthăna i saṅ hyaṅ sarvvadharmma, an meṅətātah baṇigrāma mvaṅṅ ikanaṅ sīmāṅlayaṅ kabeh samaṅāśraya ri saṅ hyaṅ sarvva dharmma tka ri jātakanira, irikanaṅ pūrvvasthiti sapinahayuni mamarāśraya ri lāgi, tan deyən madaməl-damla purih, makaphalā tan pamuharānya pramāda magəṅ i baṇigrāma tka rikanaṅ sīmāṅlayaṅ kabeh, samaṅkana ri sḍəṅanyan tan aṅgā baṇigrāma mvaṅ ikanaṅ sĭmāṅlayaṅ kabeh, irikanaṅ vidhi pāduka śrĭ mahārāja, an hayva baṇigrāma mvaṅṅ ikaṅ sīmāṅlayaṅ kabeh tamolah mamarāśraya ri saṅ hyaṅ sarvvadharmma, yan maṅkanā yāpvan hana baṇigrāma mvaṅṅ ikaṅ sĭmāṅlayaṅ kamatān kentasa tan pasuṅ ri kapālihani dr̥byanikaṅ madagaṅ pjah anăpatya, yāvat tamolah i saṅ hyaṅ sarvvadharmma, mvaṅ paṅasthāna ri jātakanira, ya saṅkanāni pramādanya, salvirniṅ laṅghana i saṅ hyaṅṅ ājñā haji lvirānya, knāna ya nigraha, mā kā 1, su 5 ǁ maṅkana rasany anugraha pāduka śrĭ mahārāja, i mpuṅku śeva sogata rəṣi mahăbrāhmaṇa, kapagəhaknanira hlam tka ri dlāhaniṅ dlāha, pratyeka taṇḍa rakryān ri pakira-kirān, pinakasākṣīrikaṅ kāla, samgət laṅka pu liṅir, samgət maṅhuryy aṅilala pu candragomi, samgət tirvan pu puṇḍarīka, samgət lucəm kabayan pu minaghnapāda, samgət tugaran kabayān pu vuṅsu, rakryan lasun mapapan pu maṅuṇḍuh, rakryan ramram kabayan pu aśmaranātha, rakryan lasun vuṅkal pu niṅhal makădi rakryan kanuruhan pu dharmmamūrtti narottama dānaśŭra pasək , su 1, mā 4, kinabehanira, likita samgət laṅka pu liṅir ǁ ◯ ǁ pratyekaniṅ maveh skar māsa i baṇigrāma para vulu i kanuruhan i valaṇḍit su 2, mā 8 mijilăṅkən pūrṇnamāsani cetramāsa ǁ muvah patahilnire paṅavan, skar māsa mā, su 2, mā 8, i baṇigrāma para vulu mijilāṅkə{squigglevertical}n pūrṇnamaniṅ cetra-māsa ǁ i kahyaṅan ri paḍaṅ skar māsa, mā su 2, mā 8, i baṇigrāma para vulu, mijilāṅkən pūrṇnamaniṅ cetra-māsa ǁ ri vnaṅanire kahyaṅṅān katrĭṇi mapadagaṅa sāra, 32, iṅ sakahyaṅān, kunaṅ sinaṅguh sasāra mata pikul aməpəg tan pabantal, tuhun tan vnaṅ mijil iṅ pkən riṅ kanuruhan ǁ hana ta panityakarmanireṅ pabasanan ri kaḍiri i baṇigrāma para vulu iṅ kanuruhan, su 1, mā 4, mijilāṅkən pabalik, i vnaṅṅanirādva-dvala iṅ deśāṣṭa-taṇḍa kasaṅa thāni jumput makādi jro thāni kanuruhan ǁ muvah patahilnireṅ pacāmaran ri kaḍiri i baṇigrāma para vulu ri kanuruhan, mā 5, mijilāṅkən pabalik, i vnaṅanirādva-dvala iṅ deśāṣṭa-taṇḍa kasaṅa thāni jumput makādi jro thāni kanuruhan, parṇnah pinakapaveh vnaṅ mamla-mlah, muvah hana ta patahilnireṅ manañjuṅ panitya, mā su 2, mā 8, mijilāṅkən pabalik, iṅ vnaṅṅanira mapadagaṅa moṇḍya, 100 ǁ kunaṅ patahil baṇigrāma para vulu i sireṅ manañjuṅ, mā su 1, mā 4, kasrahāṅkən pabalik ǁ vvaya ta pamasaṅ-girinireṅ kamaṇḍalan i baṇigrāma para vulu pañcadeśa, mā su 12, mā 8, mijilāṅkən poṣya-māsa, i vnaṅṅanireṅ kamaṇḍalan, mamvat vulu baṇigrāma para vulu, lvirnya vsi pamaja timah tambrah, aṣṭāṅgi, malam, lṅa, bras, luruṅan, madūmān ta baṇigrāma i kanuruhan, i rampah, i palṅan, mā su 2, mā 8, irikā ta yan minalih {squigglevertical} baṇigrāma i rampah, mvaṅ baṇigrāma i palṅan ǁ vvaya ta patahil panityanikaṅ i gapuk, mā 2, ku 2, i baṇigrāma para vulu i kanuruhan miji- sahanan paṅharəpakan dval, salvirniṅ kasulakṣaṇan, atitabaja yaknaniran gəṅgə:ṅ svakarmma dagaṅ, umr̥ddhyakəna vsi-vsi pāduka śrĭ mahārāja, ṅuniveh saṅ hyaṅ panityakarmma, lāvan kadeyakna para panəṅgək iṅ rəmpah, mvaṅ para panəṅgəknira ri manañjuṅ, tan maṅakv-akva dvalnikā saṅ madagaṅ tan poṇḍī, tan pamisurupa dval, kevalā prih-śarintən mvaṅ vuṅkalan ikaṅ pinahayu baṇigrāma para vulu ri kanuruhan, karuhun para vargga i manañjuṅ, an kapva mājara ri sapanəṅgəknira samaṅlās kasavur kabeh, karuhun para panəṅgəknira ri rəmpah, i vulu, samaṅantə ṅkai jro thāni kanuruhan, kapva meṅət irikaṅ kinadāyakən, an prihən rakṣan sāri-sāri, tan hana deyən manləsa mirica kacaṅ hadas kasumba jamuju, pañjlaṅ, vuṅkuḍu, makădi bras, ya ikā inuhutakən, savtunya riṅ lāgi, yan mirica kulak katipadhara, miricā sakul iṅ sarehan, hadas kati kulakanya, pañjlaṅ, jamuju, vuṅkuḍu, kacaṅ, vuyah pasagi kulakanya, anādin sukat sālaranya, sovaṅ-sovaṅ mvaṅ ikaṅ jasun cinaktan ya ika kātyakna tumtana sārgghanya, tan pahavana kulak katinikā maṅkana sireṅ pabrasan mājara sira ri panəṅgəknira, tan pakulaka sor sakeṅ kati, kapaṅgiha pva kulak sor sakeṅ kati, mvaṅ bras tinlas alapən bhaṇḍanira, iku kulak sivakan, atəhər sipatən iṅ mā 10 maṅkana velānikaṅ pañcaśikṣa, iṅ para panaṅgək iṅ pabrasan makabehān, ṅuniveh para panaṅgəknire manañjuṅ, ulih baṇigrāma para vulu i kanuruhan maṅăpyăyanălapkna, mvaṅ para vargga i manañjuṅ, tlas kinatuṅgalakən ikaṅ ləs-ləsəh vinahvan, kunaṅ ikāṅ saṅ mananəm-nanəm, tka riṅ paradeśa iṅ vaharu, hujuṅ, tagaran, kanuruhan, vvaryaṅ, masəṅhitāta ya tan linavanan ri sapakṣanyan pagavai kriyălābha, mājar-ajara riṅ sanāyakanira sovaṅ-sovaṅ, makāntaṅ apuṅku-puṅkuran ālapkna lāvan baṇigrāma para vulu riṅ kanuruhan, ṅuniveh para vargga i manañjuṅ, ya ikā sinamaya lañcaṅ karəm i harəp, karəm i burit, riṅ hala hayu maṅkanātah, prasiddhaniṅ sampu binuddhi samya, mvaṅ ka⌈[…] vadvā haji, hambā rakryan ryy avān hambā rakryan rājaputra kulaputra, makādi hambā rakrya- strī haji, makādi hambā rakryan śrī parameśvari, tka rikanaṅ piṅhai akurug anak thāni, magalah, mamanah, i piṅsornyājñā śrī mahārāja, kumonakən sira ajarən, an tamolah piṅitiṅī- -kanaṅ vvaṅniṅ kuśa- -kṣā sadval-dvalan ri- sovaṅ-sovaṅ, duma- -ra-niṅa saṅ maharə- -hadyan agyava- -n ktəb, i mana- -vatu ḍəṅḍəṅ kakik- -ta, i jajagu buddha- -ma para vulu ri kanuruhan, mvaṅ para vargga i manañjuṅ, yan hana sira para panəṅgək praladdha, a- -ikāṅ antukniṅ manipat, tan hanāniṅ vehən agəm gulā, maṅkana velāni tiṅkahnya tapāra- -t, mvaṅ sireṅ patrusan prayatna ǁ ujar haji tinaḍah rakryan mahāmantri i hino, umiṅsor- rāja, ya ta dvahanyan sakāma-kāmāpravr̥tti, vnaṅ mapadagaṅ adoh saṅkā ri gritanya kalen saṅkā ri vnaṅ manumbas bhăṇḍa aḍəgan, lāvan ta vaneh maṅdadyakan prihati i baṇigrăma para vulu pañcadeśa, ri hananikāṅ madagaṅ sampun maniddhakan drabya haji katapa-hajyan, ya tikāmet paṅalapan anyasāra sambal sumbul, tumiṅgalakan ri sampun yāṅalap uṇḍi katapa-hajyan, marapvan tinisan deni paṅalapananyasāra, maṅkana rasani hatur baṇigrăma para vulu pañcadeśa makabehan, makādi juru para vulu, tumuluy tataṇḍa rakryăn ri pakira-kiran mirəsəpakən sapanambah baṇigrăma para vulu pañcadeśa i lbuni pāduka śrĭ mahārāja, atəhər humyaṅakən tan yuktinikāṅ madagaṅ huvus anarima uṇḍi mgila ri sambal sumbul, mvaṅ yogyăyogyaniṅ pracāranikāṅ magiliṅan mapadagaṅ adoha saṅke gritanya, kunaṅ saṅkā ri kāruṇyani lbuni pāduka śrĭ mahārāja, ri sapanambahnikanaṅ baṇigrăma para vulu pañcadeśa makabehan makādi juru para vulu, lāvan katon kahilaṅni vsi-vsi pāduka śrĭ mahārāja, kalvaṅan niyatanikaṅ drabya haji katapa-hajyan, panityakarmma [**] [****]n ri sakevyən pāduka śrĭ mahārāja sāri-sāri, yan ubhayānn atikā magritan mapadagaṅādo saṅke gritanya, mvaṅ tan hnəṅakna hika [*] [**]muntən anarima uṇḍi, vka saṅ amet sambal sumbul paṅalapan anya sāra, mataṅyan turun sanmatani lbu pāduka śrĭ mahārāja, i baṇigrăma para vulu pañcadeśa, makacihna vineh makmitana saṅ hyaṅ ājñā haji pagəh-pagəh ātmarakṣā baṇigrăma, makarasa i vnaṅa baṇigrăma para vulu pañcadeśa, tumibāna mapadagaṅnikaṅ magritan uṇḍi sadeśa-paranya, sadva-dvalanya, sabhăṇḍānya, yăvat kapva yādoha sake gritanya, knāna juga ya drabya haji sadeni tumarime drabya haji katapa-hajyan, apan mandəl adagaṅ tan poṇḍi prasiddhiniṅ maliṅ drabya haji ṅaranikā, an vnaṅ sumambut vulu baṇigrăma para vulu pañcadeśa tan {squigglevertical} knāna drabya haji katapa-hajyan, maṅkana rasa saṅ hyaṅ ăjñā hji kmitan baṇigrăma para vulu pañcadeśa makabehān, kinonakan kayatnaka baṇigrăma para vulu pañcadeśa, sādhana baṇigrăma para vulu an knāna padagaṅnikaṅ magritan drabya haji yan adoha sakeṅ giliṅan, kana[**]sā baṇigrāma riṅ pagritanan ri sapinasukniṅ yavadvĭpa kabeh, lasun, paḍaṅ, paṅkaja, kanurūhan, lamajaṅ, panumbaṅṅan, pavuyahan, deśa luvuk, vuravan, kaḍaṅayan kabeh tka rikanaṅ magiliṅan maṅlās kasavur sahana ri deśāntara, an keṅətaknanya bhārani rasa saṅ hyaṅ ăjñā haji pagəh-pagəh kmitan baṇigrăma para vulu pañcadeśa makabehhān ri tan papadagaṅṅa baṇigrăma riṅ pagiliṅanan adoha saṅke giliṅanya, lāvan tan panumbasa bhăṇḍădəgan asiṅ salviranya, apa tan inulahulah pva pakmitan baṇigrăma riṅ pagritanan saṅ hyaṅ ăjñā haji anugraha haji devatā saṅ atĭtaprabhū, an tan knakna de saṅ maṅilala drabya haji vulu-vulu, pinagəhakan ri vnaṅṅa baṇigrăma riṅ pagiliṅanan mapadagaṅṅāpikul-pikula, tan svĭkārān an padval avli strĭnikaṅ magiliṅan, pinakasambyasambyanyan lampaha buñcaṅ haji jalunya sumiddhakan sasuruhanya sake pāduka śrī mahārāja, saṅkānani pavehnya drabya haji i samgət vuṅkal psat anandan hiniṅan kvaihanya, an rvaṅ siki papikul-pikulanya, yan strĭ-strĭ pataṅ siki riṅ sagritan, tan ləviha saṅkerikā, ikā tan adoha saṅke giliṅanya, sasambhava paṅantyananya tah pamvatmvatananya, tan deyana ata yānasata irikaṅ huvus kapara ri saṅ hyaṅ ājñā haji [**]pan tamolah ubhaya ta kapva ya deni lbuni pāduka śrĭ mahārāja maṅanugraha ri baṇigrăma para vulu pañcadeśa, si tan unānikaṅ drabya haji katapa-hajyan prayojana śrĭ mahārāja, mataṅnyan kinonakan padagaṅnikaṅ magiliṅan knāna uṇḍi yan adoh saṅke gritanya, lavan amitādhimukti pāduka śrĭ mahārāja, ri vnaṅanika magiliṅan, mapapikul-pikula rvaṅ siki yan stri-stri pataṅ siki riṅ sagiliṅan tan kaknāna drabya haji, tuhun tan adoha saṅke giliṅanya, kunaṅ yatan magəm anəgak ikanaṅ magritan i sarasa saṅ hyaṅ ajñā haji, kamatan ānumbasa bhăṇḍa adəgan, lāvan ta tan kaṅgək padagaṅ ləviha saṅkerikaṅ paṅhīṅ iriya, mvaṅ yan adoh giliṅanya saṅkerikaṅ pkan i dva-dvalanya, kinonakan ya rəgəpən sakvehni bhăṇḍanya, atəhər knāna nnigraha, kunaṅ ikanaṅ sambal sumbul mvaṅ kras [***] prakara tan vehən sirāburva-burva, laniṅa-laniṅa, kevalā pahlya maṅhlyana juga ya, āpan kapaṅgih riṅ anādi, samaṅkana ikanaṅ akarañjaṅ, ka śrĭ mahārāja ri baṇigrāma para vulu pañcadeśa makabehān, samgət laṅka pu laras, samgət maṅhuryy āṅilala pu akun, samgət tirvan pu puṇḍarĭka, samgət lucəm kabayan pu mīnaghnapāda, rakryan lasun mapapan pu maṅuṇḍuh, makādi rakryan kanuruhan pu dharmmamūrtti narottama dānaśura, mpu riṅ dharmma parhyāṅan ri kaṇḍayuga ḍaṅ ācāryya cittănanda, samgat kaṇḍamuhi ḍaṅ ācāryya arccya, pinasəkan mā su 1, mā 4, para para nāmaleśa ri śri mahārāja, samgət vulat-thyaṅ jina sr̥nu samgət kaluluṅan katən tryakṣa, vineh pasək, mā 10, akurug sumbul makādi ravyah batiṣṭa, pinasəkan, mā 10, kinabaihān, leka mupacāra saṅ hyaṅ ăjñā haji leka dvija, yāpvan hana sira kamatān tan yatna ī rasa saṅ hyaṅ ăjñā haji pagə-pagəh knāna ya nigraha mā kā, 1, su 5, i vrūhhanira kabaih prayatnā ǁ ◯ ǁ svasti śakavarṣātītha, 968, ăṣāḍamăsa tithi caturthi kr̥ṣṇapakṣa, ha, u, bu, vāra dukut śatabhiṣanakṣatra, baruṇa devatā, śubha yoga, vava karaṇa, ăgneyastha, irikā divasany ajñā śrī mahārāja rakai halu śrī lokeśvara dharmmavaṅśa airlāṅgānantavikramottuṅgadeva, tinaḍah rakryan māhamantri i hino śri samaravijaya suparṇnavāhana tguh uttuṅgadeva, umiṅsor= i rakryan kanurūhan pu asmaranătha, kumonakan ikanaṅ piṅhai akurug anak thăni ri deśa-aṣṭa-taṇḍa kasaṅa thāni jumput, svasva, lucəm, pavuyahan, panumbaṅan, vaharū, tagaran, hujuṅ, kanurūhan, kasaṅa thāni jumput, paku bāṅ, halaran, vka, tka rikanaṅ sīma para-sĭma, kalaṅ kalagyan, parapatapān kakṣaitran, padamlakna saṅ hyaṅ ăjñā haji mataṇḍa garūḍamukha, kmitananikanaṅ piṅhai makurūg anak thāni riṅ deśāṣṭa taṇḍa, kasaṅa thāni jumput, sambandha, ikanaṅ piṅhai makurūg anak thāni riṅ deśāṣṭa taṇḍa kasaṅa thāni jumput, mapuluṅrahi manambah i ləbuni pāduka śrĭ mahārāja, umajarakən śoka prihatinya ri svadeśanya sovaṅ-sovaṅ, makanimitta, ri tan-r:va tlunikaṅ maṅdadyakən hārohara, deni kvehnirāparināma sahulun pāduka śrĭ mahārāja, samaṅilala dr̥vya haji vulu-vulu magə:ṅ maḍmit ri deśāṣṭa taṇḍa, kasaṅa thāni jumput, ya tika tan kavnaṅ tinalaṅkupan, yāvat tkāna māsa pamupvan drabya haji, kevalāta tapvārəbut-rəbut riṅ hnū, tan vurūṅ manisik-nisik anahi-tikus, akvaih tapva kriyākāranaṇyan tan apilih lvirnikāṅ ulah makapuhara hala ri tanayan thāni dinamlakanya, tātan kenakan palaliṅgihnya ri panataranya, tan apagəh mulahakan svakarmanya ri kānakthānyan, deni kvaihnikanaṅ vaṅ parapĭḍikātivisthārātəhər aminta lañcuran, sakupaṅ sātak, kalen saṅkeṅ amalaku tinuṇḍa, an tan hana purihnya katampak deniṅ tuṇḍan magəṅ maḍmit, ndān tamolah juga padaməlnya prihati, apa tan vurūṅ maṅanti riṅ paṅktima, mintāhārārapa-rapāṅalap sarvvaphala, mŭlaphala, makădi vnaṅ-vnaṅ prakăra, maṅkana rasani panambahnikanaṅ piṅhai makurūg anak thāni ri deśāṣṭa taṇḍa kasaṅa thāni jumput i lbuni pāduka śrĭ mahārāja, kūnaṅ saṅkā ri kārūṇyani lbuni pāduka śrĭ mahārāja, i paṅhyaṅnikanaṅ piṅhai makurug anak thāni ri deśāṣṭataṇḍa kasaṅa thāni jumput, mataṅnyan tūrūn anugraha śrĭ mahārāja, makacihnaṅ vineh makmitana saṅ hyaṅ ajñā haji mataṇḍa garūḍamukha, makarāsa ri tan hanānira parăparināma vulu-vulu, makădi miśra, paramiśra, paṅṅuraṅ, kriṅ, paḍəm, manimpiki, paranakan, limus galuh, maṅhuryy āṅilala, paraṅ, suṅka, dhūra, paṅarūhan, taji, vatu tajəm, halu varak, sr̥kān, manaṅ, piniṅlai, kataṅgaran, tapa haji, air aji, malandaṅ, ləca, pakalaṅkaṅ, kutak, taṅkil, pāṅgare, salyut, vatu valaṅ, pamanikan, taṅhiran, maṇiga, tpuṅ kavuṅ, limba kavah, tka ri sakvehnirāṅlpas kuda, aniṅkəs ajaran, amet hayam putih, tgəl, karūṅ, vḍus pādu, amet akar davu-davutan, paroṇḍonan, pasarpan, poṣadhan, amet kaka, mvaṅṅ inaṅ, aṅlpas bhasmā, magalah, mamanah, magaṇḍi, mavuluṅ-vuluṅ, hulun haji, vatək i jro, siṅgah, tumut usyan śrĭ mahārāja, an tan deyən ata kāminta tinuṇḍa, yatan pakasoṅ saṅ hyaṅ ajñā haji, mvaṅ tan parəbut-rəbutanăṅālapana yan halintaṅ riṅ hnū gə:ṅ, kevalāgavayānurāga sopacārā i rikanaṅ tanayan thāni, samaṅkana sira ri parahasyan, an tan dumaṇāta sira sumaṅgaha ikaṅ vaṅ sahāyaniṅ amutra hyaṅ mvaṅ katibān tulis kaṅāśvāsa, an sampun kinavruhan deni vvaṅ akveh ri tan siṅgihnya makolah ikaṅ sapaṅdalih iriya, tka
