Alasantan
Ed. by Eko Bastiawan and Arlo Griffiths
---

(page 1r) (1r1) ǁ ◯ ǁ namo ’stu ṣad-vināyakāya ǁ ◯ ǁ

svastī śaka-varṣātīta 861 bhadravāda-māsa, tithi pañcami kr̥ṣṇa-pakṣa, vā, pa, śu, vāra, aśvinī-nakṣatra, aśvī-devatā, vi(1r2)ṣkambha-yoga, irikā divasani ājñā śrī mahārāja rakai halu dyah siṇḍok śrī īśānavikrama, tinaḍah rakryān mapatih i halu dyah sahasra umiṅsor i samga(1r3)t kanuruhan pūdā, kumonnakan ikaṅ lmah varuk ryy ālasantan vatək bavaṅ mapapan◯ sīmān rakryān kabayān ibu rakryān mapatih i halu dyah sahasra kvaih(1r4)nya tampah 13 bheda saṅkā riṅ pomahan kəbuan-kəbuan pamli iriya kā 12 dumual ikaṅ lmah rāma ryy ālasantan sapasug banua,

pratyekanikaṅ rā(1r5)ma manarima mās vinkas kaki vantil, pastī, sukhamī, guru dr̥vyak, kaḍaṅayan, suji, rambay, jikən, lubhī, apkan maṇḍarah, gusti aṅkat, panulisan tambi, bhr̥tyah, (1r6) bharalī, duvəg, baryyuṅ, tuṅgəṅ, vulakan, popoṅ, parujar mañciṅ, tuhălas varakas, kabat, bahu, khyāti, suraṅgaṇā, telā, puluh, bhujī, saṇḍak, vakulan ma(1r7)ndon, maṇḍal lālaṅ, akajar kumīs, ḍampal, kuhal, capil, variga kālih bakacak, busta, saṅlā, tuha vərəh dayī, cabil, nāhan kvaihnikanaṅ rāma manarima mā(1r8)s,

paknānikanaṅ lmah an sinīma, śīmā paṅurumbigyana rakryān kabayān, parṇnahanya svatantrā, tan katamāna deniṅ patih vahuta rāma, muaṅ saprakāraniṅ maṅilala dr̥(1r9)bya haji riṅ daṅū, miśra parāmiśra vulu-vulu prakāra, paṅuraṅ, kriṅ, paḍam, manimpiki, paraṇakan, limus galuh, paṅaruhan, taji, vatu tajam, sukun, halu varak, ra(1r10)kadut, pinilai, kataṅgaran, tapa haji, air haji, malandaṅ, ləca, ləb-lab, kalaṅkaṅ, kutak, taṅkil, tr̥pan, salvīt, vatu valaṅ, pamaṇikan, sikpān, rumbān, tiṅkəs, (1r11) viji kavah, vilaṅ vanua, tuha dagaṅ, juru guśali, tuhān nambi, tuhān huñjaman, juru juḍi, juru jalir, miśra hino, vli hapū, vli vaduṅ, vli tambaṅ, vli pañjut, vli harəṅ, pa(1r12)bisar, palamak, pakaluṅkuṅ, urutan, dampulan, tpuṅ kavuṅ, suṅsuṅ paṅuraṅ, pasuk alas, payuṅan, pāṅinn-aṅin, sipad bilut, puluṅ paḍi, skar tahun, panrāṅa(1r13)n, panusuh, hopan, pahaliman, kḍi, valyan, vidu, sambal, sumbul, hulun haji, pamr̥ṣi, sinaguha, vatak i jro, ityevamādi tan tamā rikanaṅ śĭma pa(1r14)ṅurumbigyan lmah varuk ryy ālasantan, kevala rakryān saṅ maśīma atah pramāṇā i sadrabya-hajinya kabaih,

samaṅkana ikanaṅ sukha-duhkha kady aṅgāniṅ mayaṅ tan pa(1r15)vvah, valū rumambat riṅ natar, vipati, vaṅkay kābunan, rāh kasavur iṅ dalan, vākcapala, hastacapala, dūhilatan, hidu kasirat, mamijillakan turahniṅ kikir ma(1r16)mūk mamumpaṅ, lūdan, tūtan, ḍaṇḍa kuḍaṇḍa, bhaṇḍihālādi, rakryān saṅ maśīma parānani drabya-hajinya kabaih,

kunaṅ ikanaṅ mañambul, mañavriṅ, maṅlākha, maṅapu(1r17)s maṅubar, matarub, maṅgula, maṅdyūn, manūla vuṅkuḍu, maṅluruṅ, mapahaṅan, magavai ruṅki, payuṅ vəlū, mopih, akajaṅ, akisī, mamubut, maṅanam-anam, manavaṅ, (page 1v) (page 2r) (2r1) manahəb mamisaṇḍuṅ manuk makala-kalā, rakryān saṅ maśīma atah pramāṇā i dr̥bya-hajinya kabaih,

samaṅkana ikanaṅ masambyavahāra hana ṅkāna hinīṅ-hīṅan kvaihanya anuṅ (2r2) tan knāna de saṅ maṅilala dr̥bya haji, pataṅ tuhān iṅ sasambyavahāra iṅ saśīma, yan paṅulaṅ kbo 20 kboanya iṅ satuhān sapi 40 iṅ satuhān vḍus 80 iṅ satu(2r3)hān aṇḍah satarub iṅ satuhān, maṅarah pataṅ tuhān, maguluṅan pataṅ pasaṅ, paḍahi tluṅ taṅkilan, uṇḍahagi ruaṅ tuhān, paṇḍay mās ruaṅ guśali, paṇḍay tamba(2r4)ga ruaṅ guśali, paṇḍay vsi ruaṅ guśali, macadar vvaluṅ pacadaran, yāpvan pinikul dagaṅanya kady aṅgāniṅ mabasana, masayaṅ, maṅavari makacapuri maṅuñjal kapas vuṅkudu, vsi (2r5) tambaga kāṅśa timah vuyah paḍat lṅa bras gula kusumbha, saprakāraniṅ dval pinikul, kalima bantal pikul-pikulananya iṅ satuhān, ikanaṅ samaṅkana tan knāna de saṅ maṅi(2r6)lala dr̥bya haji, saparānanya sadeśānya, ndān makmitana ya tulis maṅke luīranya, yāpvan ləvih saṅkā rikanaṅ sapaṅhīṅ iriya knāna sakaləvihnya de saṅ maṅilala sodhāra haji ta(2r7)nn *adhikāna,

irikaṅ kāla maṅaṅsəakan rakryān kabayān ibu rakryān mapatih i halu dyah sahasra pasak-pasak i śrī mahārāja su 5 vḍihan gañjar haji yu 1 i hino su 2 mā 8 (2r8) vḍihan jaro haji yu 1 rakryān mapatih i halu dyah sahasra su 1 mā 4 vḍihan yu 1 rakryān vka dyah bālīśvara su 1 mā 4 vḍihan yu 1 rakryān sirikan pu balyaṅ su 1 mā 4 vḍihan (2r9) yu 1 samgat kanuruhan pūdā su 1 mā 4 vḍihan yu 1 tiruan ḍapunta taritip su 1 mā 4 vḍihan yu 1 vadihati pu dinakara su 1 mā 4 vḍihan yu 1 akudur pu tunaṅ su 1 mā 4 vḍiha(2r10)n yu 1, maṅhuri pu paṇḍamuan mā 10 vḍihan yu 1 halaran pu bhā mā 10 vḍihan yu 1 paku bāṅ saṅ ra limus mā 10 vḍihan yu 1 vaḍiṅin pu tīkṣṇa mā 10 vḍihan yu 1 tuhā(2r11)n i vadihati 2 mira-mirah saṅ sudānta, halaran saṅ lbur poh mā 10 vḍihan yu 1 sovaṅ-sovaṅ, tuhānn i makudur 2 təpusən, ulahan mā 5 vḍihan hlai 1 sovaṅ-sovaṅ, pa(2r12)ṅuraṅ i vadihati saṅ ra vuṅū, anuṅgū saṅ deva mā 5 vḍihan hlai 1 sovaṅ-sovaṅ, paṅuraṅ i makudur saṅ ra kəvəl, anuṅgū saṅ baruṇa mā 5 vḍihan hlai 1 sovaṅ-sovaṅ, karamānni(2r13)ra i vadihati atuha raray mā 10, karamānnira i makudur atuha raray mā 10, saṅ hyaṅ kudur mā 10 vḍihan yu 1 tuhānn iṅ *pakaraṇān makabehan juru kanayakān (2r14) i mahārāja pu kuṇḍū, juru vadvā rarai pu suriṅ, juru kalula pu tapa, kaṇḍamuhi ḍaṅ ācāryya nārāyaṇa, citralekha saṅ nidhi, parujar i halu visāga, ḍapunta basu, i vka viriḍih, (2r15) ḍapunta niścaya, i paṅkaja ḍapunta govinda, i kanuruhan saṅ ra mase, i tiruan sumuḍan, saṅ brahmaśiva, su 1 mā 4 kinabaihannira, citralekha i mahārāja lakṣaṇa, baḍiva, kī(2r16)rti, mā 4 vḍihan hlai 1 sovaṅ-sovaṅ, patih juru kālih vaśah saṅ śabda, kuci saṅ makāra, mā 5 vḍihan yu 1 sovaṅ-sovaṅ, parujarniṅ patih vaśah piṅsor hyaṅ saṅ pakudān mā 2 ku 2 (2r17) vḍihan hlai 1 sovaṅ-sovaṅ, parujarniṅ patih kuci paskaran saṅ caitya mā 2 ku 2 vḍihan hlai 1 sovaṅ-sovaṅ, rakryān bavaṅ mapapan dyah gula su 2 mā 8 vḍihan yu 1, tuhānn iṅ bavaṅ (2r18) dyah malua, amaṅ rakryān bavaṅ pu bukəṅ mā 10 vḍihan hlai 1 sovaṅ-sovaṅ, rakryān vulat patih dyah ḍohol vinaih vḍihan jaro haji hlai 1, samgat sijana pu pujut vḍihan (page 2v) (page 3r) (3r1) sə:ṅ rāh hlai 1 təāsan dyah toloboṅ atəhər patih maṅharap babak i bavaṅ vinaih pasək-pasək su 1 mā 4 vḍihan yu 1, samgat muṅgaṅ pu maṅubər vanua ri muṅgaṅ tuhān iṅ ka(3r2)nayakān ri halu vḍihan hlai 1 kakaran pu munda vḍihan hlai 1 dyah ghoṣa amasaṅakan i rakryān bavaṅ mapapan dyah gula vḍihan hlai 1 dyah pataləsan vatak halu vanua (3r3) i tumurun vḍihan hlai 1 saṅ jula, partaya ri air banua vanua i virikan vḍihan hlai 1 saṅ praśānta tuhānniṅ kalula i kanuruhan vanua i taṅunan vḍihan hlai 1, patih dyah (3r4) bajra, dyah kumo 2 vḍihan hlai 1 sovaṅ-sovaṅ, patih maṅharap babak i paḍaṅ i paṅkaja saṅ baruṇa mā 4 vḍihan yu 1, patih i lmah tulis saṅ kilipan mā 2 vḍihan yu 1, tu(3r5)mpuk mā 1 vḍihan hlai 1 dəan kāma patih i paḍaṅ mā 2 vḍihan hlai 1, rāvaṇa mā 1 vḍihan hlai 1, bikər, hujuṅ, juṅhur, dəmə, gacəm ku 2 vḍihan hlai 1 sovaṅ-so(3r6)vaṅ, pnik patih i lmah tulis maṅharap babak vḍihan hlai 1, candra, bhanū, bakaṭəl, ḍaluṅ vḍihan hlai 1 sovaṅ-sovaṅ, patih i bavaṅ manujendra vḍihan hlai 1 anaknya rua vinaih ku (3r7) 2 sovaṅ-sovaṅ, vahuta i mapapan maṅharap babak caitra, urak, arja, su 1 mā 4 kinabehanya vḍihan yu 1 sovaṅ-sovaṅ, vahuta i mapapan bandhu ramani rakā, burəṅ, kuñjar, (3r8) paradhīpa, baliba, śrayisinta, tahimbək, parujar jaluk, sūṅan, kulumā, baracah, maṅḍampak, vinkas surupī, dhara, su 7 kinabaihanya vḍihan hlai 1 sovaṅ-sovaṅ vahuta i pagə(3r9)ruyuṅ maṅharap babak bayad su 1 mā 4 vḍihan yu 1, vahuta i vsi-vsi maṅharap babak baiśākha su 1 mā 4 vḍihan yu 1, rāma ryy ālasantan saṅ dr̥vyak, rambay, sukhamī, cleṅ, vinaih (3r10) vḍihan hlai 1 sovaṅ-sovaṅ su 1 kinabehanya, rāma ri lmah tulis milu, kaki śikha, pahəh, dhaneṣṭi, kuludū, bandī vineh vḍihan hlai 1 sovaṅ-sovaṅ, rāma i skar bila, pəgeṅ, rāma ka(3r11)bayān maṅambah vḍihan hlai 1 sovaṅ-sovaṅ, rāma i ləbuh runtiṅ, kalaṅ susup vḍihan hlai 1 sovaṅ-sovaṅ, rāma i paḍaṅan vudyaṅ, tuha kalaṅ karuk vḍihan hle 1 sovaṅ-sovaṅ, rāma (3r12) i tirim paṇḍai, tuha kalaṅ manah vḍihan hlai 1 sovaṅ-sovaṅ, rāma iṅ lāpan rūpa, tuha kalaṅ kūrma vḍihan hlai 1 sovaṅ-sovaṅ, rāma i vulu taji kurul vḍihan hlai 1, vila ryy āla(3r13)santan si piluk vḍihan hlai 1, paṅuraṅ balun mā 1, krīṅ landəp mā 1, makudur lumakvānusuk ḍaṇḍər mā 10 vḍihan yu 1 sahopakaraṇa saṅkap riṅ saji, vadihati lumakvānusu(3r14)k harava mā 10 vḍihan yu 1 sahopakaraṇa saṅkap iṅ saji,

i tlasniṅ mavaih pasak-pasak muaṅ vḍihan i sira kabaih, pinarṇah ikaṅ saji i saṅ makudur i sorniṅ vitāna ma(3r15)ṅārgha saṅ pinakaviku sumaṅskāra ikaṅ təas susuk muaṅ kulumpaṅ, maṅḍiri ta saṅ makudur maṅañjali i saṅ hyaṅ təas maluṅguh i sorniṅ vitāna māndəlan pāda humarəpakan saṅ (3r16) hyaṅ təas masiṅhal vḍihan yu 1 tumūt saṅ vadihati, lumkas saṅ makudur maṅuyut manətək gulūniṅ hayam linaṇḍəsakan iṅ kulumpaṅ mamantiṅakan hantlū iṅ vatu śĭma, ma(3r17)maṅmaṅ manapathe saminaṅmaṅnira daṅū i katguhakna saṅ hyaṅ śĭma,

īndah ta kita kamuṅ hyaṅ iṅ śrĭ haricandana agasti mahārəṣi, pūrba dakṣiṇa paścimottara, maddhya ūrdhvamadhah ravi śa(3r18)śi kṣiti jala pavana hutāśana yajamānākāśa dharma a⌈horātri sandhyā hr̥daya, yakṣa rākṣasa piśāca pretāsura garuḍa gandharba, catvāri lokapāla yama baruṇa (3r19) kuvera vāsava, muaṅ putra devatā pañcakuśika nandīśvara mahākāla ṣadvināyaka nāgarājā durgādevī, caturaśra ananta surendra, anakta hyaṅ kālamr̥tyu gaṇa bhūta, kita pra(page 3v)(page 4r)(4r1)siddha maṅrakṣa kaḍatvan śrī mahārāja i mḍaṅ iṅ bhūmi matarām kita umilu manarīra umasuk iṅ sarbaśarīra kita sakala sākṣībhūta tumon madoh lavan maparə̄ iṅ rahina riṅ vṅi at ḍəṅəākan ta ikeṅ sa(4r2)maya śapatha sumpah pamaṅmaṅmami ri kita hiyaṅ kabaih yāvat ikaṅṅ vaṅ durācāra tan māgam tan makmit irikeṅ śapatha sinrahakan saṅ vahuta hyaṅ kudur hadyan hulun matuha raray laki-laki va(4r3)dvan viku gr̥hastha muaṅ patih vahuta rāma, asiṅ umulah-ulah ikeṅ lmah varuk ryy ālasantan śīma paṅurumbigyan ina=rpaṇakan śrī mahārāja i rakryān kabayān ibu rakryān mapatih ri halu, (4r4) dyah sahasra iṅ dlāhaniṅ dlāha babaka ta ya ṅuniveh yan davuta saṅ hyaṅ vatu śīma tasmāt kabvataknanya patyanantā ya kamuṅ hyaṅ deyantāt patī ya tatt anoliha i vuntat tat tiṅhala i likurən (4r5) taruṅ riṅ adəgan tampyal i viraṅan uvahi i tṅanan tutuh tuṇḍunya blah kapālanya, sbitakan vtaṅnya rantan ususnya vətvakan ḍalmanya ḍuḍuk hatinya, təhər pəpəddakan vkassakan prāṇāntika, ya(4r6)n para riṅ alas paṅananniṅ moṅ patukanniṅ ulā, puliraknaniṅ devamanyuh yan para riṅ tgal alapanniṅ glap sampalanniṅ rākṣasa paṅananniṅ vvīl si pamuṅvan, tamolah ya ri sthānanya sarbaroga ruma(4r7)ñca ya, arah ta kita kamuṅ hyaṅ kuśika garga metrī kuruṣya pātāñjala suvuk lor suvuk kidul kulvan vetan bvaṅakan riṅ ākāśa salambitakan iṅ hyaṅ kabaih tibākan iṅ mahāsamudra (4r8) klammakan iṅ ḍavuhan alapan saṅ hyaṅ jalamm er dudutanniṅ tuviran saṅhapanniṅ vuhaya, ṅkānan matya ikaṅṅ vaṅ anyāya luməbur ikeṅ śīma paṅurumbigyan ryy ālasantan upadravā riṅ devata ka(4r9)baih bhraṣṭā liputanniṅ phīra muliha ika naraka, tibākan riṅ mahārorava klān de saṅ yamabala, palūn de saṅ kiṅkara piṅpitu ata yan bimbān pāpā ata ya saṅsārā sajīvakāla salvīrniṅ duhkha paṅgu(4r10)hanya sarūpaniṅ lara hiḍəpənya sakelikniṅ maṅjanma dadyananya avūka tan təmuaṅ śama, vkassakan havu kerir maṅkanātmahananikaṅṅ vaṅ anyāya luməbur ikaṅ śīma paṅurumbigyan ryy ālasantan,

(4r11) i tlas saṅ makudur maṅuyut masalin sira kabaih kapva maluṅguh iṅ tkan pasək tumut krama saṅ hana riṅ kon patih vahuta rāma kabayān muaṅ rāma təpi siriṅ kulapatī punta matuha rarai, la(4r12)ki-laki vadvan kaniṣṭhamaddhyamottama tan hana kāntun ilu manaḍah riṅ pkan ryy ālasantan kinuran-kuran inaṅsəan skul dāndānan *hinirusan kla-kla ambil-ambil kasyan lit-lit tlu sa(4r13)raṇak saṅa-saṅān haryyas rumba-rumbah kuluban tetis tumpuk-tumpuk ḍeṅ hañaṅ ḍeṅ hasin kakap huraṅ, bijañjan kaḍivas kavan laya-layar hala-hala hantlū ina(4r14)riṅ *suṇḍa atak pə:han piṇḍa limas iṅ saron saṅa bheda saṅkeṅ ivak, kvaihnikaṅ kbo pinaṅan 3 ikaṅ saviji praṅ paṅpaṅ pinaṅan taṇḍa rakryān muaṅ patih vahuta rāma ikaṅ 2 pinaṅan (4r15) kinabehan de taṇḍa rakryān muaṅ patih vahuta rāma, kidaṅ 3 celeṅ 1 haṅsa 1 pinaṅan kinabehan aṅinum siddhu, tvak kilaṅ pintlu ⌈sovaṅ vinuvuhan tambul *inañjapan kuravu ku(4r16)rima, hasam dva-dval madulur malarih umaṅsə: taṅ jənu skar anabəh ta saṅ matuvuṅ maṅḍiri rakai vulat patih samgat sijana saṅ tuhān i halu patih vahuta rāma, anambah humarap i sārah-arah (4r17) śrī mahārāja, muaṅ rakryān mapatih kamnā sira maṅigla, tuvuṅ buṅkuk gaṇḍiṅ iniglakannira, tlasnira maṅigəl maluṅguh sira muvah vinuvuhan tambul linarihan piṇḍua sovaṅ umaṅsə: taṅ baṅlus lina(4r18)rihan muvah atəhər masavuṅan manaṅgap tapukan maṅaran kampallan vinaih mā 2 mabañol maṅaran paṅin-aṅan vḍihan hlai 1 si taratakan ku 2 vidu maṅaran vāhu vi(4r19)naih mā 2 vḍihan hlai 1 i tlasniṅ manonton men-men mulih sira kabaih irikaṅ vṅi manaṅgap ta rakryān vayaṅ maṅaran si kapuluṅan, vinaih mā 2 vḍihan hlai 1

nāhan kramanikaṅ (4r20) susukan śĭma paṅurumbigyan ryy ālasantan tkap rakryān kabayān i vruha saṅ sādhujana kabaih i pagəh saṅ hyaṅ śīma

likhitapātra saṅ kīrti citralekha i mahārāja ǁ ◯ ǁ ◯ ǁ

(page 4v)
