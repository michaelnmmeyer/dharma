The Sangguran Charter
Ed. by Arlo Griffiths and Wayan Jarrah Sastrawan
---

# 1. main text

(face a)front(a1) ǁ ◯ ǁ avighnam astu ǁ

#### i. āryā

	śivam astu sarvva-jagatah para-hita-niratāh bhavantu bhūta-gaṇāh
	(a2) doṣāh prayāntu nāśām sarvvatra sukhī bhavatu lokah ǁ ma ǁ ✤ ǁ

(a3) ǁ svasti śaka-varṣātīta 850 śravaṇa-māsa tithi caturdaśi śukla-pakṣa, vu‚ ka‚ śa‚ vāra‚ hastā-nakṣatra, viṣṇu-devatā‚ sobhāgya(a4)-yoga,

irikā divasani ājñă śrī mahārāja, rakai paṅkaja dyah vava śrī vijayalokanāmottuṅga, tinaḍah rakryān mapatih i hino pu si(a5)ṇḍok śrī īśānavikrama, umiṅsor i samgat momah-umah kālih maḍaṇḍər pu padma‚ aṅgəhan pu kuṇḍala, kumonakan ikanaṅ va(a6)nua i saṅguran vatak vaharu‚ gavai mā 2 paṅguhan tapak mas su 6 sīmān susukan denīkanaṅ punta i manañjuṅ maṅaran ḍaṅ ācāryya ḍa(a7)[*]licikhya‚ muaṅ si dahil sy aṅgudī, səpət, ḍa pu jambaṅ, kəsək, ḍa pu bhairava, basya‚ lukiṅ‚ bhaṇḍa‚ tamblaṅ, haḍaṅ‚ cigər‚ ḍa pu ruyut (a8) vilaṅ, kañju, durdig, suji, sugas, arpaṇākna i bhaṭāra i saṅ hyaṅ prasāda kabhaktyan iṅ sīma kajuru-gusalyan i manañjuṅ, paknānya sīma punpuna(a9)na bhaṭāra, umahayva asiṅ samananā i saṅ hyaṅ dharmma saṅkānaniṅ śiva-caru-nivedya i bhaṭāra prātidina,

maṅkana iṣṭa-prayojana śrī mahā(a10)rāja muaṅ rakryān mapatih rikanaṅ vanua i saṅguran inarpaṇnākan i bhaṭāra i saṅ hyaṅ prāsāda kabhaktyan iṅ sīma kajuru-gusalyan i manañjuṅ (a11) māri vatak vaharu, parṇnahanya svatantra tan katamāna deniṅ patih vahuta muaṅ saprakāraniṅ maṅilala drabya haji iṅ daṅū‚ miśra para-miśra vulu-vulu (a12) prakāra, paṅuraṅ, kriṅ, paḍam, manimpiki, paranakan, limus galuh‚ paṅaruhan, taji‚ vatu tajam‚ sukun‚ halu varak‚ rakadut, (a13) pinilai, kataṅgaran, tapa haji, air haji, malandaṅ, ləca, ləblab‚ kalaṅkaṅ, kutak‚ taṅkil, tr̥pan, salvit‚ tuha dagaṅ, juru gusali‚ (a14) tuhān nambi, tuhān huñjaman, tuhān juḍi‚ juru jalir, pamaṇikan, miśra hino‚ vli hapū, vli vaduṅ‚ vli tambaṅ‚ vli pañjut‚ vli harəṅ‚ pabisar‚ palamak, (a15) pakaluṅkuṅ, urutan, dampulan, tpuṅ kavuṅ‚ suṅsuṅ paṅuraṅ‚ pasuk alas, payuṅan, sipat vilut, pāṅin-aṅin, pamāvaśya, puluṅ pa(a16)ḍi, skar tahun‚ panrāṅan, panusuh, hopan‚ sambal sumbul, hulun haji pamr̥ṣi vatak i jro, ityaivamādi tan tamā irikanaṅ va(a17)nua śīma i saṅguran, kevalā bhaṭāra i saṅ hyaṅ prāsāda kabhaktyān iṅ sīma kajuru-gusalyān i manañjuṅ atah pramāṇā i sadr̥bya-hajinya kabaih,

(a18) samaṅkana ikanaṅ sukha-duhkha kady āṅgāniṅ mayaṅ tan pavvah‚ valū rumambat iṅ natar‚ vipati, vaṅkai kābunān, rāh kasavur iṅ da(a19)lan, văk-capalā‚ duhilatan, hidu kasirat, hasta-capalā, mamijilakan turahniṅ kikir‚ mamūk, mamumpaṅ, ludān‚ tūta(a20)n, ḍaṇḍa kuḍaṇḍa, bhaṇḍihalādi, bhaṭāra i saṅ hyaṅ prāsāda kabhaktyān atah parānani drabya-hajinya,

kūnaṅ ikanaṅ miśra‚ mañambul, (a21) mañaṅvriṅ, maṅlākha, maṅubar‚ matarub‚ maṅapus‚ manūla vuṅkuḍu‚ maṅgula‚ maṅdyun‚ maṅhapū‚ mamubut‚ maṅluruṅ‚ magavai (a22) ruṅki, payuṅ vlū, mopih‚ akajaṅ, magavai kīsī, maṅanam-anam, manavaṅ, manahəb, mamisaṇḍuṅ manuk‚ makala-kalā (a23) kapva ya tribhāgān drabya-hajinya, sadūmān umarā i bhaṭāra, sadūman umarā i saṅ makmitan sīma, sadūman maparaha i saṅ maṅilala drabya haji,

(a24) kapva ikanaṅ masambyavahāra hana ṅkāna hiniṅ-hīṅan kvaihanya, anuṅ tan knā de saṅ maṅilala drabya haji‚ tluṅ tuhān iṅ sasambyavahāra iṅ sasī(a25)ma, yan paṅulaṅ kbo 20 sapi 40 vḍus 80 aṇḍah savantayan‚ maguluṅan tluṅ pasaṅ, maṅarah tluṅ lumpaṅ‚ paṇḍai sobuban‚ paḍahi tluṅ taṅ(a26)kilan‚ matitih sakulit, uṇḍahagi satuhān, macadar pataṅ pacadaran, parahu 1 masuṅhara 3 tan patuṇḍāna, yāpvan pinikul dagaṅnya ka(a27)dy aṅgāniṅ mabasana, masayaṅ, makacapuri, maṅuñjal, maṅavari, kapas‚ vuṅkuḍu, vsi, tambaga‚ gaṅsa‚ timah, paḍat, pamaja, vuyah‚ lṅa‚ bras, gula, (a28) bsar‚ kasumba, saprakāraniṅ dval pinikul kalima vantal iṅ satuhān pikul-pikulananya iṅ sasīma ikanaṅ samaṅkana tan knāna de saṅ maṅila(a29)la drabya haji, saparānanya sadeśanya, ndān makmitana ya tulis maṅkai lvīranya‚ yāpvan lbih saṅkā rikanaṅ sapaṅhīṅ iriya‚ knāna sakalbihnya de saṅ maṅilala (a30) sodhāra haji tan adhikāna,

irikanaṅ kāla maṅasəākan ikanaṅ punta i manañjuṅ pasak-pasak i śrī mahārāja pirak kā 1 vḍihan ta(a31)pis yu 1, rakryān mapatih i hino śrī īśānavikrama inaṅsəān pasak-pasak pirak kā 1 vḍihan tapis yu 1, rakai sirikan pu marai(a32)ndra, rakai vka pu balyaṅ, samgat momah-umah kālih maḍaṇdər, aṅgəhan inaṅsəān pasak-pasak pirak dhā 5 vḍihan yu 1 sovaṅ-sovaṅ, (a33) tiruan ḍa punta taritip, amrāti havaṅ vicakṣaṇa, pulu vatu pu paṇḍamuan‚ halaran pu guṇottama, maṅhuri pu maṅuvil, vadihati (a34) pu dinakara‚ makudur pu balavān, inaṅsəān pasak-pasak pirak dhā 1 mā 4 vḍihan yu 1 sovaṅ, vaharu rikaṅ kālaṅ pu variga inaṅsə(a35)ān pasak-pasak pirak dhā 1 mā 4 vḍihan yu 1, samgat anakbi dhā 7 mā 8 kain vlah 1, saṅ tuhān i vaharu vinaih pasak-pasak (a36) pirak dhā 6 kinabaihhanira, tuhān i vadihati 2 mira-mirah saṅ halaṅ pahuṅ, halaran saṅ suddhyāstha, tuhān i makudur 2 vatu (a37) valaiṅ saṅ bhūte, [**] saṅ variṅin, paṅuraṅ i vadihati saṅ ra vuṅu, manuṅgu saṅ hovaṅka, paṅuraṅ i makudur saṅ ra kvəl‚ manuṅgu saṅ ku(face b)back(b3)lumpaṅ‚ vinaih pasak-pasak pirak mā 1, vḍihan yu 1 sovaṅ-sovaṅ, saṅ tuhān i pakaraṇān makabaihan juru kanayakān (b4) i hino samgat guṇuṅan pu tuntun‚ juru vadvā rarai, saṅ ra guyu‚ juru kalula pu vali, kaṇḍamuhi saṅ geṣṭa, parujar i siri(b5)kan hujuṅ galuh, i vka viridih, i kanuruhan saṅ rokat, i sbaṅ saṅ vimala‚ i bavaṅ saṅ jalaṅ, i maḍaṇḍər saṅ cakra, ryy āṅgəhan saṅ tu(b6)han, i tiruan sumuḍan ḍa punta saṅgama, i hujuṅ saṅ pavudukan vinaih pasak-pasak pirak dhā 2 mā 8 kinabaihanira, saṅ citralekha (b7) i hino pasak-pasak dhā 2 mā 8 kinabaihanira, patih juru kālih vasah saṅ kulumpaṅ, kuci saṅ ra kavil, pasak-pasak dhā 1 mā 4 sovaṅ-so(b8)vaṅ, parujarnya piṅsor hyaṅ paskaran, pasak-pasak pirak mā 5 sovaṅ-sovaṅ, lumaku manusuk i vadihati saṅ kamala, lumaku manusuk i makudur saṅ taja(b9)m i susuhan saṅṅ astuti saṅ balā, i tapa haji saṅ pacintān vinaih pasak-pasak dhā 1 vḍihan yu 1 sovaṅ-sovaṅ, patih i kanuruhan [.]i [****] saṅ jāta (b10) patih i hujuṅ saṅ kahyunan, patih i vaharu saṅ nīla‚ patih i tugaran saṅ mala, patih pamgat i vaharu saṅ gambo‚ patih paṅkur saṅ maṅka, saṅ raṅga vinaih pasak-pasak dhā 1 vḍi(b11)han yu 1 sovaṅ-sovaṅ, patih lampuran saṅ prasama, pasak-pasak pirak mā 8 vḍihan hlai 1 parujar patih si manohara pasak-pasak dhā 1 vḍihan yu 1, parujar patih i ka(b12)nuruhan si jaluk, si rambət‚ parujar patih i vaharu si bṅal, si tañjak, si cacu‚ pasak-pasak pirak mā 8 vḍihan hlai 1 sovaṅ-sovaṅ, vahuta i vaharu si ba(b13)lusyak si kəndul, tuha kalaṅ‚ vinaih pasak-pasak dhā 1 vḍihan yu 1 sovaṅ-sovaṅ, piluṅgah si rāji‚ si bantan‚ vinaih vḍihan hlai 1 (b14) sovaṅ-sovaṅ, rāma tpi siriṅ milu pinakasākṣīniṅ manusuk sĭma, i tugaran gusti si lakṣita, tuha kalaṅ si yogya‚ vinaih pasak-pasak pirak (b15) mā 8 vḍihan yu 1 sovaṅ-sovaṅ‚ i kajavān […], i pavaṅkuan, si surā‚ i kḍi-kḍi si pahaṅ, i buṅkaliṅan si tiñjo‚ iṅ kapatihan si piṅul, (b16) i ḍahu si tambas vinaih pasak-pasak pirak mā 4 sovaṅ‚ patih i vuṅa-vuṅa pirak mā 4, riṅ papanahan vinkas si mañjavat‚ i kajar kulapati si (b17) kaṇḍi, i tampur si təṅəran vinaih pasak-pasak pirak mā 4 sovaṅ, si mañā si kəsək si vudalū si kudi‚ matətəṅən, si luluk vinaih pasak pirak (b18) mā 4 vḍihan hlai 1 sovaṅ‚ abañol si lulut‚ si spat, si hirəṅ‚ vinaih vḍihan hlai 1 sovaṅ, avayaṅ si rahina pirak mā 4 vḍihan yu 1 saṅ boddhi‚ saṅ mārgga‚ vi(b19)naih vḍihan yu 1 sovaṅ,

i tlasniṅ mavaih pasak-pasak muaṅ vḍihan i sira kabaih pinarṇnah ikanaṅ saji i saṅ makudur i sorniṅ vitāna‚ maṅārgha ta saṅ pinakaviku (b20) sumaṅaskāra ikanaṅ susuk muaṅ kulumpaṅ, maṇḍiri ta saṅ makudur maṅañjali i saṅ hyaṅ təas maluṅguh i sorniṅ vitāna‚ māndlan pāda humarəppakan saṅ hyaṅ tə(b21)as, masiṅhal vḍihan yu 1 tumŭt saṅ vadihati, lumkas saṅ makudur maṅuyut manətək gulūniṅ hayām‚ linaṇḍəssakan iṅ kulumpaṅ, mamantiṅa(b22)kan hantlū iṅ vatu sīma, mamaṅmaṅ manapathe saminaṅmaṅnira daṅū‚ i katguhakna saṅ hyaṅ vatu sīma‚ ikana līṅnira‚

īndah ta kita kamuṅ hyaṅ i baprakeśvara a(b23)gasti mahārəṣi pūrvva dakṣiṇa paścimottara maddhya ūrddham adhah ravi śaśī kṣiti jala pavana hūtāśana yajamānākāśa dharmma ahorātra sa(b24)ndhyā hr̥daya, yakṣa rākṣasa pisāca pretāsura garuḍa gandharvva catvāri lokapāla, yama varuṇa kuvaira bāśava muaṅ putra deva(b25)tā pañcakuśika‚ nandīśvara mahākāla ṣadvināyaka nāgarājā dūrggādevī caturāśra, ananta surendra, ananta hyaṅ kālamr̥tyu (b26) gaṇabhūta kita prasiddha maṅrakṣa kaḍatvan śrī mahārāja i mḍaṅ iṅ bhūmi matarām kita umilu manarīra, umasuk iṅ sarvva(b27)-sarīra kita sakala sākṣī-bhūta tumon madoh lāvan maparə̄‚ riṅ rahina‚ riṅ vṅi at ḍəṅəākan ta ikeṅ samaya sapatha sumpah pamaṅmaṅma(b28)mi ri kita hiyaṅ kabaih, yāvat ikanaṅṅ vaṅ durācāra tan māgum tan makmit irikeṅ sapatha sinrāhakan saṅ vahuta hyaṅ kudur‚ hadyan hulun matuha ra(b29)rai laki-laki vadvan‚ viku grahastha muaṅ patih vahuta rāma asiṅ umulah-ulah ikeṅ vanua i saṅguran‚ sīma inarpaṇākannikanaṅ punta i mana(b30)ñjuṅ i bhaṭāra‚ i saṅ hyaṅ prāsāda kabhaktyan iṅ sīma kajuru-gusalyan‚ i dlāhaniṅ dlāha vavaka ta ya, ṅunivaih yan ḍavuta saṅ hyaṅ vatu sīma, tasmāt ka(b31)buataknanya, patyanantāta ya kamuṅ hyaṅ, deyantat patīya‚ tatt anoliha i vuntat, tat tiṅhala i likuran, taruṅ iṅ adəgan, tampya(b32)l i viraṅan‚ tutuh tuṇḍunya vlah kapālanya sbitakan vtaṅnya rantann ususnya vtuakan ḍalmanya‚ ḍuḍuk hatīnya paṅan dagiṅnya inum rāhnya təhər pəpə(b33)dakan vkasakan prāṇantika, yan para riṅ alas paṅananniṅ moṅ‚ patukniṅṅ ulā pulīraknaniṅ devamanyu, yan para riṅ tgal alappanniṅ glap sampalaniṅ rākṣasa, (b34) paṅananniṅ vuil si pamuṅuan, arah ta kita kamuṅ hyaṅ kuśika gargga metrī kuruṣya pātāñjala, suvuk lor suvuk kidul suvuk kuluan suvuk vai(b35)tan, buaṅakan riṅ ākāśa, salambitakan i hyaṅ kabaih‚ tibākan riṅ mahāsamudra‚ klammakan iṅ ḍavuhan alapan saṅ hyaṅ jalamm er du(b36)dutanniṅ tuviran saṅhapanniṅ vuhaya‚ ṅkānan matya ikanaṅṅ vaṅ anyāya lumbur ikeṅ vanua sĭma i saṅguran, upadravā riṅ devatā bhrāṣṭa liputanniṅ (b37) ḍira muliha rikaṅ naraka‚ tibākan iṅ mahārorava, klan de saṅ yamabala‚ palun de saṅ kiṅkara‚ piṅpitva ata yan bimbān pāpa ata ya‚ saṅ(b38)sāra sajīvakāla, salvirniṅ duhkha paṅguhanya sarūpaniṅ lara hiḍapannya, sakelikniṅ maṅjanma dadyananya, avūka tan tammuaṅ sāma, vkasakan havu kairir, maṅka(b39)nā tmahananikanaṅṅ vaṅ anyāya lumbura ikeṅ śīma i saṅguran,

i tlas saṅ makudur maṅuyut masalin ta sira kabaih, kapva maluṅguh iṅ tkan pasək tumūt krama saṅ (b40) hana riṅ kon patih vahuta rāma kabayan muaṅ rāma tpi siriṅ kabaih, matuha manvam laki-laki vadvan kaniṣṭamaddhyamottama‚ tan hana kāntun, umilu manaḍah riṅ pa(b41)glaran, kinuran-kuran inaṅsəan skul dandānan, hinirusan kla-kla ambil-ambil, kasyan lit-lit tlu saranak saṅa-saṅān haryyas rumba-ru(b42)mbah kuluban tetis tumpuk-tumpuk ḍeṅ hañaṅ ḍeṅ hasin kakap biluṅluṅ kaḍivas huraṅ kavan laya-layar hala-hala hantiga inariṅ (b43) suṇṭa atak pəhan, piṇḍa gaṅan iṅ saron 8 len sankā riṅ knas ivak prakāra, anaḍah ta sira kabaih yathāsukha maṅinum siddhu‚ ciñca, kilaṅ (b44) tuak piṅtiga sovaṅ‚ vinuvuhan tambul inañjapan kuravu kurima, asam dvadval, kapva madulur malarih, umaṅsə: taṅ jnu, skar, rujak, anabəh ta saṅ (b45) matuvuṅ, maṅḍiri ta sira kabaih patih pramukha, manambah humarap i sārah-arahniṅ kahanān śrī mahărāja, muaṅ rakryān mapatih, i tlasniṅ manambah maṅi(face c)proper right(c1)gal rāvaṇa-hasta, sampun saṅkap ikanaṅ (c2) inigəlakan maluṅguh sira muvah vinuvu(c3)han tambul linarihan piṇḍua so(c4)vaṅ, umaṅsə: taṅ baṅlus linarihan muvah (c5) matlasan sira kabaih kapua mulih i(c6)y umahnira, i kahlammanya gumanti ikanaṅ rā(c7)ma i saṅguran muaṅ ikanaṅ punta i manañjuṅ (c8) lāvan saṅ umyāpāra ikanaṅ susukan (c9) sĭma vinaih manaḍaha, ikanaṅ mabaṅo(c10)l si lulut si spat si hiraṅ kapva (c11) umintonakan guṇanya, irikanaṅ vṅi manaṅ(c12)gap ta sirăvayaṅ maṅaran rahina, nā(c13)han kramanikanaṅ susukan sīma i sa(c14)ṅguran, suampun samprayukta, likhita (c15) citralekha i hino lakṣaṇa ǁ ◯ ǁ 

# 2. extra lines at bottom of a and top of b

(a38) [*****] vinaih pirak pasak-pasak vḍihan yu 1 sovaṅ-sovaṅ, ri sthiranya vanua i saṅguran [********] [*] 

(b1) prayatnakna [******] lava [******] atavakadusīrahi kvaih, aṅuṅguṅ i vka [***] paṅura (b2) [**] lunavuhak [****] t ahalulu [***] vvaye katmuani putra-putr(i) [**] gvampimmilipuru [**] vka lu
